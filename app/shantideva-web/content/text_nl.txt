***1. De Voordelen van de verlichtingsgeest***
(1) Respectvol betuig ik mijn eerbied aan de sugata's,
het Dharmakaya, de bodhisattva's en aan allen die
eerbiedwaardig zijn.
Hier zal ik een korte samenvatting overeenkomstig de geschriften,
het ondernemen van de gelofte van de kinderen van de sugata's verklaren.

(2) Ik verklaar niets dat al niet eerder is gezegd
en ik ben niet vaardig in de kunst van het dichten.
Ik heb dit zonder gedachten aan het welzijn van anderen gecomponeerd,
om mijn eigen geest eraan te wennen.

(3) Door een gewenning aan de heilzame gedachten kunnen deze woorden
de kracht van mijn vertrouwen een ogenblik lang doen toenemen
en wellicht kunnen anderen die even fortuinlijk zijn als ik,
er baat bij vinden als ze dit lezen.

(4) Het is bijzonder moeilijk vrijheden en rijkdommen te verwerven,
die als ze eenmaal verworven zijn alle doelstellingen van een persoon kunnen vervullen.
Hoe zal ik ze ooit opnieuw tegenkomen,
als ik er nu niet in slaag te doen wat heilzaam is?

(5) Net zoals een bliksemflits in het donkere duister van een
bewolkte nacht
alles één ogenblik lang helder verlicht,
zo ontstaat door de kracht van de Boeddha af en toe
heel even een heilzame gedachte in de wereld.

(6) Zo is het heilzame voortdurend zwak
en het schadelijke krachtig en onuitputtelijk.
Hoe kan een andere deugd dan de volmaakte verlichtingsgeest
het schadelijke overwinnen?

(7) Alle boeddha's die vele eonen lang hebben gecontempleerd,
hebben de voordelen ervan ingezien.
Door de verlichtingsgeest kunnen de grenzeloze massa's wezens
snel en gemakkelijk de staat van het hoogste geluk bereiken.

(8) Degenen die de talloze vormen van lijden van hun cyclische bestaan
willen vernietigen,
degenen die het ongeluk van alle wezens willen beëindigen
en degenen die de vele soorten geluk willen genieten,
dienen de verlichtingsgeest nooit op te geven.

(9) Het moment waarop de verlichtingsgeest wordt opgewekt
in de geest van hen die lijden, geketend in de kerkers van het
cyclische bestaan,
worden zij een zoon of dochter van de sugata's genoemd en
worden zij door goden en mensen vereerd.

(10) Zoals het magische elixer ijzer in goud verandert,
zo transformeert de verlichtingsgeest het onzuivere lichaam
in de onvoorstelbaar kostbare corpora van het boeddhaschap.
Houd daarom deze verlichtingsgeest sterk!

(11) Na grondig onderzoek heeft de Gids van de Wezens met zijn
onbegrensde geest de grote waarde ervan ingezien;
Daarom dienen al degenen die vrij willen zijn van het
cyclische bestaan,
de waardevolle verlichtingsgeest sterk te houden.

(12) Al het andere heilzame is als een bananenboom,
die na het eenmalig dragen van vrucht is uitgeput.
De verlichtingsgeest is als een magische boom,
die voortdurend vrucht draagt welke onafgebroken toeneemt.

(13) Zoals ik, wanneer ik erg bang ben, mijn heil zoek bij een
moedig man,
zal ik zelfs wanneer ik extreem schadelijke daden heb verricht,
spoedig bevrijd worden als ik mij toewijd aan de verlichtingsgeest.
Waarom wijden bedachtzame personen zich er dan niet aan toe?

(14) Net zoals het vuur aan het einde van een wereldtijdperk,
verbrandt het onmiddellijk alle negativiteit.
De grenzeloze voordelen ervan zijn door Boeddha Maitreya
verklaard
aan Sudhana en in de Gandavyuha soetra.

(15) Kort samengevat moeten we weten
dat deze verlichtingsgeest twee aspecten heeft:
de wensende verlichtingsgeest
en de ondernemende verlichtingsgeest.

(16) Zoals we de volgorde begrijpen
van het voornemen om te gaan en het feitelijke gaan,
zo begrijpen de geleerden
de volgorde en de indeling van deze twee.

(17) Hoewel uit de wensende verlichtingsgeest
in het cyclische bestaan grote gevolgen voortkomen,
komt er niet een ononderbroken stroom verdiensten uit voort
zoals uit de ondernemende verlichtingsgeest.

(18) Degene die deze ondernemende verlichtingsgeest perfect heeft
opgewekt
met de onomkeerbare gedachte
alle voelende wezens
in de grenzeloze ruimte volkomen te bevrijden,

(19) Zal vanaf dat moment,
zelfs gedurende slaap of onachtzaamheid,
een onafgebroken stroom krachtige verdiensten verwerven,
zo omvangrijk als de ruimte.

(20) Dit is in het belang van de wezens
wier voorkeur uitging naar het bescheiden voertuig,
door de Boeddha zelf logisch verklaard
in De soetra op verzoek van Subahu.

(21) Als zelfs de gedachte een eind te willen maken
aan de hoofdpijn van enkele voelende wezens,
een weldadige gedachte is
die grenzeloze verdienste teweeg brengt,

(22) Wat moeten we dan nog zeggen over de wens
een einde te willen maken aan het grenzeloze lijden
van alle voelende wezens
en de wens dat elk van hen onbeperkte goede kwaliteiten verwerft?

(23) Hebben zelfs vaders of moeders
een dergelijk weldadig voornemen?
of de goden en de rishi's?
Heeft zelfs Brahma deze intentie?

(24) Als deze wezens nooit eerder uit hun eigen belang
zelfs maar gedroomd hebben over zo'n voornemen,
hoe zullen ze dit dan opwekken
in het belang van anderen?

(25) Dit voornemen het doel van alle wezens te verwezenlijken,
dat in anderen niet eens opkomt uit eigenbelang,
is een uitermate waardevolle motivatie.
De geboorte ervan is een nooit eerder vertoond wonder.

(26) Hoe kan ik het belang meten van deze waardevolle verlichtingsgeest,
die een geneeskrachtige nectar is tegen het lijden van alle wezens
en de oorzaak van geluk
voor alle transmigrerende wezens?

(27) Als alleen al de gedachte het welzijn van alle wezens te bevorderen
effectiever is dan het brengen van offergaven aan alle boeddha's,
wat moeten we dan nog zeggen over de feitelijke inspanningen
om geluk te verwerven voor alle wezens zonder uitzondering?

(28) Hoewel ze de wens hebben het lijden te vermijden,
stevenen ze recht op het lijden af.
Hoewel ze de wens hebben gelukkig te zijn,
vernietigen ze als een vijand door onwetendheid hun eigen geluk.

(29) Voor al degenen die verstoken zijn van geluk
en gebukt gaan onder de vele soorten lijden,
bevredigt het door meervoudig geluk,
beëindigt het al het lijden,

(30) En heft het zelfs alle onwetendheid op.
Waar vind je een vergelijkbare deugd?
Waar vind je een dergelijke vriend?
Waar vind je zoveel verdienste?

(31) Wanneer iemand die een bewezen dienst beloont,
waardig is te worden geprezen,
wat moeten we dan nog zeggen over een bodhisattva,
die goed doet zonder dat het hem is gevraagd.

(32) De wereld eert als een eerbaar persoon,
iemand die een ogenblik lang een paar wezens een beetje voedsel
schenkt,
zelfs als hij het zonder respect geeft
en het hun maag maar een halve dag vult.

(33) Wat moeten we dan nog zeggen over iemand,
die een ontelbaar aantal wezens voor lange tijd onafgebroken,
de onovertroffen gelukzaligheid van de sugata's schenkt
en daarmee al hun hoop in vervulling doet gaan?

(34) De Boeddha heeft verklaard dat iemand
die boze gedachten koestert jegens zo'n bijzondere persoon,
een bodhisattva,
evenveel eonen in een hel zal verblijven,
als er momenten van woede waren.

(35) Evenzo zal iemand die een heilzame houding opwekt,
een nog grotere toename van de gevolgen daarvan ervaren.
Zelfs als een bodhisattva met grote problemen wordt geconfronteerd,
ontstaat geen negativiteit in hem, maar vermeerdert hij zijn
heilzame activiteiten.

(36) Ik betuig mijn eerbied aan het lichaam van hem
in wie deze waardevolle heilige geest is geboren
en ik neem toevlucht tot die bron van gelukzaligheid,
die zelfs degenen die hem schade berokkenen gelukkig maakt.

***2. Het bekennen van negativiteit***
(1) Teneinde deze waardevolle verlichtingsgeest te behouden,
bied ik nu perfecte offergaven aan,
aan de oceanen van goede kwaliteiten: de tathagata's,
het smetteloze Dharma-juweel en de bodhisattva's.

(2) Alle soorten bloemen en vruchten die bestaan
en alle verschillende soorten medicijnen,
alle soorten kostbaarheden van deze wereld
en al het schone, verfrissende water,

(3) Bergen van kostbare substanties, bossen, boomgaarden,
plaatsen die rust geven en blij maken,
wensvervullende bomen bedekt met mooie, sierlijke bloesem,
en bomen met takken die buigen onder het gewicht van
sappige vruchten,

(4) Geuren van hemelse sferen, wierook,
wensvervullende bomen en bomen van kostbare substanties,
meren en vijvers gesierd met lotusbloemen
en aantrekkelijke watervogels die prettige geluiden maken,

(5) Gewassen die niet gecultiveerd hoeven worden,
alle sieraden die geschikt zijn om te worden aangeboden
en al hetgeen niemands bezit is,
tot aan de grenzeloze einder van de ruimte,

(6) Al deze dingen offer ik mentaal gecreëerd aan de hoogste wezens,
de boeddha's en de bodhisattva's.
U die veel mededogen hebben, aanvaard deze offergaven van mij
en schenk me alstublieft uw liefdevolle aandacht.

(7) Wegens gebrek aan verdiensten ben ik arm
en daarom heb ik heb geen andere rijkdom te offeren.
U, beschermers wier aandacht uitgaat naar het welzijn van anderen,
aanvaard dit alstublieft door uw grote kracht in mijn belang.

(8) Ik zal voor altijd al mijn lichamen opofferen,
aan de overwinnaars en de bodhisattva's.
Accepteer mij alstublieft, verheven helden,
ik zal vol respect uw dienaar zijn.

(9) Omdat ik volkomen onder uw hoede sta, kan ik zonder angst
voor het cyclisch bestaan,
het welzijn van andere wezens bevorderen.
Ik zal mijn voorgaande negatieve activiteiten volkomen zuiveren
en ook andere negatieve activiteiten voortaan niet meer doen.

(10) Hier is een geparfumeerd badhuis
met een helder blinkende kristallen vloer
en prachtige pilaren die schitteren van de edelstenen,
waartussen een baldakijn is gedrapeerd van lichtgevende parels,

(11) Ik nodig de tathagata's en hun zonen uit
om uw lichaam te baden met geparfumeerd water
uit talrijke goed gevulde kostbare vazen,
onder het genot van mooie muziek en zang.

(12) Ik dep de lichamen van u allen met fantastische doeken
schoon en gedrenkt in de beste parfum
en mag ik u dan alstublieft, oh heilige wezens,
geurige gewaden in passende kleuren schenken.

(13) Met verschillende mooie gewaden, fijn en zacht,
en honderden van de beste sieraden,
tooi ik de arya's Samantabhadra, Manjushri, Avalokiteshvara
en de andere (boeddha's en bodhisattva's).

(14) Met de beste van alle parfums,
waarvan de geur tot in alle drieduizend wereldstelsels doordringt,
zalf ik de lichamen van alle boeddha's,
die oplichten alsof ik zuiver goud poets.

(15) Boeddha Shakyamoeni als hoogste object voor offergaven,
bied ik prachtige, goed opgemaakte bloemenkransen aan
en bloeiende bloemen zoals jasmijn, lelie en lotus,
die allemaal even heerlijk ruiken.

(16) Ik offer wolken van de beste wierook,
die overal doordringt met een verrukkelijke zoete geur
en ik offer verschillende soorten voedsel en drank,
samen met alle hemelse spijzen.

(17) Ik offer kostbare lampen,
prachtig gesteld op een voet van gouden lotusblaadjes
en een mandalabodem met parfum besprenkeld
en met mooie bloemen bestrooid.

(18) Aan hen die de natuur hebben van mededogen
bied ik fantastische lichtpaleizen aan waarin prachtige melodieën
weerklinken,
verfraaid met kostbare sieraden zoals schitterende hangende
parelsnoeren,
die de uitgestrekte ruimte sieren.

(19) Voortdurend offer ik alle boeddha's
fraaie parasols van kostbare substanties,
die een gouden handvat hebben en rondom prachtig zijn versierd
met parels, met een goed model, mooi om te zien en rechtop staand.

(20) Verder bied ik een verzameling offergaven aan
van prachtig klinkende melodieuze muziek.
Mogen ze als wolken die het lijden van alle wezens verzachten,
elk hun individuele plaats krijgen.

(21) Mag op alle juwelen van de heilige Dharma,
op alle objecten voor offergaven en beelden,
een onafgebroken regen neerdalen
van kostbaarheden en bloemen en dergelijke.

(22) Net zoals Manjushri en de andere bodhisattva's
de overwinnaars offergaven hebben aangeboden,
zo offer ook ik aan de tathagata's,
de beschermers en hun zonen.

(23) Ik prijs de oceanen van goede kwaliteiten
met een oceaan van melodieuze lofzangen.
Mogen deze melodieuze lofzangen als wolken van glorie,
echt in hun aanwezigheid ontstaan.

(24) Aan alle boeddha's die in de drie tijden,
aan de Dharma en aan de hoogste gemeenschap,
betuig ik mijn eerbied door neer te buigen
met lichamen even talrijk als de atomen van de aarde.

(25) Ik betuig mijn eerbied aan alle objecten voor offergaven,
aan de houders van de verlichtingsgeest,
aan de abten en verstrekkers van geloften
en aan alle beoefenaars die naar bevrijding streven.

(26) Tot alle boeddha's neem ik toevlucht
totdat ik de essentie van de verlichting bereik.
Evenzo neem ik toevlucht tot de Dharma
en tot de gemeenschap van bodhisattva's.

(27) Met de handpalmen tegen elkaar verzoek ik,
alle volmaakte boeddha's en bodhisattva's,
die het grote mededogen bezitten
en waar dan ook in alle tien richtingen verblijven.

(28) Sinds de beginloze kringloop van het bestaan,
heb ik in dit en in andere levens,
zonder het te weten negatieve activiteiten verricht,
of veroorzaakt dat anderen zulke daden verrichtten.

(29) Overweldigd door de verwarring van onwetendheid
verheugde ik mij in al deze schadelijke activiteiten.
Maar nu ik deze fouten inzie,
beken ik ze aan u, beschermers, vanuit de grond van mijn hart.

(30) Alle schadelijke dingen die ik door verstorende emoties
met lichaam, spraak en geest heb verricht
tegen de drie Juwelen, tegen mijn ouders,
tegen mijn spirituele leraren en tegen anderen,

(31) Alle schadelijke activiteiten die bijzonder ondraaglijk zijn
en die ik - slecht en verdorven -
door mijn talrijke fouten heb gedaan,
beken ik allemaal aan u, mijn gidsen.

(32) Het is mogelijk dat ik zal sterven
voordat mijn negativiteit is gezuiverd.
Daarom verzoek ik u, bescherm mij alstublieft op zo'n manier,
dat ik er spoedig en zeker van word bevrijd.

(33) De Heer van de Dood is niet te vertrouwen;
hij wacht niet tot iets klaar is of niet.
Dit wegebbende leven is onstabiel,
of ik nu ziek of gezond ben.

(34) Met achterlating van alles, moet ik alleen verder.
Maar omdat ik dit niet besefte,
heb ik voor het belang van vrienden en vijanden,
verschillende soorten schadelijke activiteiten verricht.

(35) Mijn vijanden zullen echter ophouden te bestaan
en ook mijn vrienden zullen ophouden te bestaan,
ikzelf zal ophouden te bestaan
en evenzo zal alles ophouden te bestaan.

(36) Alle dingen die ik geniet,
zullen enkel een object van herinnering worden,
net zoals een droomervaring:
wat voorbij is, wordt niet meer gezien.

(37) Zelfs in dit korte leven,
zijn vele vrienden en vijanden heengegaan.
Alle schadelijke activiteiten die ik in hun belang heb gedaan,
zijn ondraaglijk en blijven bij me.

(38) Zo heb ik, niet begrijpend,
dat ik zomaar opeens kan verdwijnen,
vele soorten negatieve activiteiten verricht
door begeerte, woede en onwetendheid.

(39) Dit leven is geen dag of nacht stabiel,
het ebt voortdurend weg.
Als het leven niet meer langer wordt,
waarom zou iemand als ik dan niet sterven?

(40) Dan, terwijl ik in bed lig, zal ik,
zelfs als ik omringd ben door al mijn vrienden en familieleden,
de gevoelens van het einde van het leven
helemaal alleen moeten ervaren.

(41) Wat is het nut nog van mijn familieleden en vrienden,
als ik in de greep ben van de gezanten van de Heer van de Dood?
Op dat moment zal alleen mijn verdienste me beschermen,
maar daar heb ik nog nooit echt op vertrouwd!

(42) Oh beschermers, door onverschilligheid
was ik mij niet eerder bewust van deze verschrikking
en heb ik voor het doel van dit vergankelijke leven
talrijke schadelijke activiteiten gedaan.

(43) Verlamd door angst is iemand,
die naar een martelkamer wordt afgevoerd.
Met droge mond en ingevallen ogen
is zijn gehele uiterlijk veranderd.

(44) Wat moeten we dan zeggen over de ijzingwekkende angst
en hevige schrik die iemand treffen,
als hij door de tastbaar geworden en angstaanjagende
gezanten van de heer van de dood wordt gegrepen?

(45) Wie kan mij een goede bescherming
tegen deze enorme verschrikking bieden?
Met van doodsangst wijd open gesperde ogen
zal ik in de vier windrichtingen toevlucht zoeken.

(46) Omdat ik nergens toevlucht vind,
zal ik volslagen depressief worden.
Als er op al die plaatsen geen toevlucht is,
wat kan ik dan op dat moment nog doen?

(47) Daarom neem ik vanaf vandaag toevlucht
tot de overwinnaars die de migrerende wezens beschermen,
erin volharden alle wezens te behoeden
en met hun ontzaglijke kracht alle angst doen verdwijnen.

(48) Evenzo neem ik volledig toevlucht
tot de Dharma die zij hebben verinnerlijkt,
die de angst voor het cyclische bestaan opheft en
tot de spirituele gemeenschap van bodhisattva's.

(49) Bevend van angst
offer ik mijzelf aan Samantabhadra
en ook aan Manjushri
schenk ik mijn lichaam.

(50) Ook tot de beschermer Avalokiteshvara,
die vanuit zijn mededogen feilloos handelt,
roep ik met luide stem om hulp:
“bescherm alstublieft deze boosdoener.”

(51) Aan arya Akashagarbha, Kshitigarbha
en alle beschermers die het grote mededogen bezitten.
roep ik om hulp vanuit het diepst van mijn hart
en verzoek ik om toevlucht.

(52) Ik neem toevlucht tot Vajrapani,
voor wie als ze hem alleen al zien,
alle schadelijke wezens zoals de heer van de dood en diens gezanten,
bevend in de vier richtingen vluchten.

(53) Tot nu toe heb ik uw advies in de wind geslagen,
maar nu, met dit verschrikkelijke vooruitzicht voor ogen,
neem ik toevlucht tot u.
Mag deze verschrikking daardoor spoedig verdwijnen.

(54) Als ik uit angst voor een gewone ziekte
al overeenkomstig het advies van een arts moet handelen,
wat moeten we dan nog zeggen over de voortdurende ziekte:
de honderden fouten die door begeerte en dergelijke ontstaan?

(55) Als zelfs één van die verstorende emoties alle mensen
die op deze aarde wonen kan overrompelen
en als er om hen te genezen in alle richtingen
geen ander medicijn te vinden is,

(56) Dan is de gedachte om niet te handelen
volgens het advies van de Alwetende Arts,
waarmee we al het lijden kunnen opheffen,
een bijzonder kortzichtige en verachtelijke gedachte.

(57) Indien ik al bedachtzaam moet zijn
in de buurt van een kleine, gewone afgrond,
wat moeten we dan nog zeggen over de grote, langdurige afgrond,
die meer dan duizenden kilometers diep is?

(58) Het is niet logisch dat ik comfortabel blijf niets doen,
in het idee dat ik vandaag niet zal sterven.
Zo zal ik tegen de tijd dat dit bestaan ophoudt,
geen enkel doel hebben bereikt.

(59) Wie kan mij angstloosheid schenken?
Hoe kan ik zeker van deze angst worden bevrijd?
Hoe kan ik comfortabel blijven zitten,
als ik zal ophouden te bestaan zonder dat ik een doel heb bereikt?

(60) Wat is er nog voor mij overgebleven
van de ervaringen uit het verleden?
Toch heb ik door mijn enorme gehechtheid aan deze ervaringen
tegengesteld aan het advies van mijn spirituele leraren gehandeld.

(61) Als ik aan het einde van dit leven,
al mijn vrienden en familieleden moet verlaten
en geheel alleen verder moet gaan,
wat is dan het nut van alle vrienden en vijanden?

(62) Hoe kan ik mezelf zeker van het lijden bevrijden
dat ontstaat uit schadelijke activiteiten?
Ik zou voortdurend, dag en nacht,
alleen maar hieraan moeten denken.

(63) Alle schadelijke activiteiten die ik heb gedaan
door kortzichtigheid en niet weten,
zoals de van nature negatieve daden
en het overtreden van de voorschriften van de geloften,

(64) Beken ik allemaal met mijn handpalmen tegen elkaar,
ten overstaan van u, de beschermers,
terwijl ik steeds weer mijn eerbied betuig,
met mijn geest vol angst over het lijden dat nog zal komen.

(65) Ik verzoek u, mijn gidsen, aanvaard alstublieft
al mijn schadelijke activiteiten en mijn fouten.
Omdat ze niet goed zijn,
zal ik ze voortaan niet meer doen.

***3. Het opwekken van de verlichtingsgeest***
(1) Vol vreugde verheug ik mij in de heilzame activiteiten,
die erop gericht zijn het lijden van lagere wedergeboorten
van alle voelende wezens op te heffen
en degenen die lijden in een staat van geluk te plaatsen.

(2) Ik verheug me in de heilzame activiteiten,
die oorzaken worden van de bevrijding van de arhats
en ik verheug me in de definitieve bevrijding van belichaamde wezens
uit het lijden van het cyclisch bestaan.

(3) Ik verheug me in de verlichting van de boeddha's
en in de stadia van de bodhisattva's.
(4) Vol vreugde verheug ik mij in de oceaan van al het heilzame,
dat ontstaat uit het ontwikkelen van de verlichtingsgeest:
de wens dat alle voelende wezens gelukkig zijn
en in de daden die hun welzijn bevorderen.

(5) Met de handpalmen tegen elkaar
verzoek ik de boeddha's die in alle richtingen verblijven,
de lamp van de Dharma te ontsteken voor alle voelende wezens
die verdwaald zijn in de duisternis van het lijden.

(6) Met de handpalmen tegen elkaar smeek ik de overwinnaars,
die wensen voorbij het lijden te gaan,
om ontelbare eonen lang aanwezig te blijven
en de wezens niet in duisternis achter te laten.

(7) Mag door de positieve energie die ik heb verzameld
door deze dingen die ik hier heb gedaan,
al het lijden van alle voelende wezens
volkomen worden opgeheven.

(8) Mag ik voor alle zieke wezens op aarde
een arts worden en een medicijn
en een verpleegkundige,
totdat iedereen genezen zal zijn.

(9) Mag er een regen van voedsel en drank neerdalen
om het lijden door honger en dorst op te heffen
en mag ik tijdens perioden van hongersnood
zelf in voedsel en drank veranderen.

(10) Mag ik een onuitputtelijke schat worden
voor degenen die arm en behoeftig zijn.
Mag ik veranderen in alles wat zij wensen
en mag dit alles binnen hun bereik komen.

(11) Zonder enig gevoel van verlies
zal ik mijn lichaam en bezittingen wegschenken
en ook mijn verdienste van de drie tijden,
om het doel van alle voelende wezens te verwezenlijken.

(12) Door alles op te geven, wordt al het lijden overwonnen
en zal mijn geest de staat voorbij het lijden bereiken.
Het is beter dat ik nu alles aan alle wezens schenk,
dan dat ik het ineens (ten tijde van mijn dood) zal moeten doen.

(13) Omdat ik dit lichaam al heb weggegeven
voor het geluk van alle belichaamde wezens,
mogen ze er altijd mee doen wat hen vreugde brengt,
door het te vernederen, te slaan of zelfs te doden.

(14) Ook als zij zich met mijn lichaam vermaken
en het tot een mikpunt van spot en spel maken,
heeft het geen nut er aan te hechten,
omdat ik het al aan hen heb geschonken.

(15) Daarom zal ik er alleen maar alles mee doen,
wat hen geen schade berokkent
en als iemand mij ontmoet,
mag dat voor die persoon nooit zinloos zijn.

(16) Wanneer in de geest van degenen die mij ontmoeten
vertrouwen of een boze gedachte opkomt,
mag die voor altijd een oorzaak worden
die al hun wensen in vervulling doet gaan.

(17) Mogen allen die kwaad tegen mij spreken
of me op een andere wijze schade berokkenen
en degenen die mij beledigen,
zo fortuinlijk zijn de volmaakte verlichting te bereiken.

(18) Mag ik een beschermer zijn voor degenen die geen
beschermer hebben
en een gids voor degenen die op reis zijn.
Mag ik een brug, een boot en een schip zijn
voor allen die het water willen oversteken.

(19) Mag ik een eiland zijn voor degenen die een eiland zoeken
en een lamp voor degenen die licht wensen.
Mag ik een bed zijn voor allen die willen rusten
en een dienaar voor al degenen die zich een bediende wensen.

(20) Mag ik een wensvervullend juweel zijn, een schatvaas,
machtige mantra's en spiritueel medicijn.
Mag ik een wensvervullende boom zijn
en een onuitputtelijke koe, die de wensen van alle belichaamde
wezens vervult.

(21) Mag ik net als de ruimte
en de grote elementen zoals de aarde,
voor altijd het leven ondersteunen
van alle grenzeloze aantallen wezens.

(22) Mag ik totdat zij allen voorgoed van het lijden zijn bevrijd,
zelf de bron van hun levensonderhoud zijn,
voor alle voelende wezens in alle wereldstelsels,
die in de oneindige ruimte bestaan.

(23) Net zoals de tathagata's in het verleden
de verlichtingsgeest hebben opgewekt
en zich geleidelijk in de beoefeningen
van de bodhisattva's trainden,

(24) Zo wek ook ik voor het welzijn van alle transmigrerende wezens
de verlichtingsgeest op
en zal ik mij geleidelijk in de beoefeningen
van de bodhisattva's trainen.

(25) Degenen die op deze wijze de verlichtingsgeest hebben opgewekt,
dienen die in stand te houden
en verder te doen toenemen,
door de verlichtingsgeest op de volgende wijze te prijzen:

(26) Nu is mijn leven zinvol geworden
en heb ik een volwaardig mensenleven verkregen.
Vandaag ben ik in de familie van de boeddha's geboren
en een kind van de boeddha's geworden.

(27) Van nu af aan zal ik enkel nog activiteiten verrichten,
die in overeenstemming met deze familie zijn
en zo handelen dat deze foutloze, eerbiedwaardige familie
nooit (door mij) in diskrediet wordt gebracht.

(28) Even wonderlijk als een blinde,
die in een berg afval een kostbaar juweel ontdekt,
heb ik door de kracht van een zeldzame samenloop van
omstandigheden de verlichtingsgeest opgewekt.

(29) De verlichtingsgeest is de superieure nectar,
die de heerschappij van de dood overwint,
een onuitputtelijke schat,
die alle armoede van alle wezens opheft.

(30) De verlichtingsgeest is de beste medicijn,
die de ziekten van alle wezens pacificeert
en een boom die schaduw schenkt
aan alle wezens die vermoeid ronddolen in het cyclisch bestaan.

(31) De verlichtingsgeest is een universele brug,
die alle wezens naar vrijheid van lagere wedergeboorten leidt
en de wassende maan van de geest,
die de kwelling door verstorende emoties opheft.

(32) De verlichtingsgeest is de zon,
die de mistige onwetendheid van de wezens verdrijft
en de essentiële boter die na het karnen
van de Dharma-melk overblijft.

(33) De verlichtingsgeest is als een gastheer,
die alle voelende wezens die het pad van het geconditioneerde
bestaan bereizen en het genot van echt geluk willen ervaren,
uitnodigt om hen met de hoogste gelukzaligheid te behagen.

(34) Vandaag nodig ik alle wezens uit
om in aanwezigheid van alle beschermers mijn gast te zijn
op een feest van tijdelijk geluk tot aan het uiteindelijke geluk
van het boeddhaschap.
Mogen de goden, halfgoden en alle andere wezens zich verheugen.

***4. Bedachtzaamheid***
(1) Nadat een bodhisattva de (wensende en ondernemende)
verlichtingsgeest krachtig op deze manier heeft opgewekt,
mag hij nooit meer aarzelen en dient hij zich altijd in te spannen
om nooit van zijn beoefening af te dwalen.

(2) Ook als er al een toezegging is gedaan,
is beter opnieuw te overwegen of ik iets wel of niet moet doen,
dan overhaastig aan activiteiten te beginnen
of daden te verrichten die niet goed zijn onderzocht.

(3) Maar hoe kan ik me ooit terugtrekken
van de verlichtingsgeest, die is onderzocht
door de grote wijsheid van de boeddha's en bodhisattva's
en zelfs vele malen is onderzocht door mijzelf ?

(4) Indien ik een dergelijke belofte heb gedaan
en er vervolgens mijn handelen niet op afstem,
misleid ik elk voelend wezen.
Wat zal ik dan voor wedergeboorte krijgen?

(5) Het is door de Boeddha onderwezen dat degene,
die niet het kleinste ding weggeeft,
dat hij ooit van plan was weg te geven,
een wedergeboorte als geobsedeerde geest riskeert.

(6) Als ik alle wezens misleid,
nadat ik hen oprecht heb uitgenodigd
naar de allerhoogste gelukzaligheid,
hoe zal ik dan een gelukkige wedergeboorte krijgen?

(7) Enkel de alwetende Boeddha kan onderscheiden
wat het verloop is van het karma van degene,
die de verlichtingsgeest opgeeft en toch de bevrijding bereikt,
het gaat voorbij het bereik van het gewone denken.

(8) Het is de zwaarste overtreding
die een bodhisattva kan maken,
want als dit ooit zou gebeuren,
stagneert daardoor het welzijn van alle voelende wezens.

(9) Zou iemand anders slechts één moment lang,
de verdienstelijke daden van een bodhisattva hinderen, dan zal er,
omdat daarmee het welzijn van alle voelende wezens stagneert,
geen eind komen aan zijn wedergeboorten in de lagere
bestaanswerelden.

(10) Als mijn bestaan al gevaar loopt,
wanneer ik het geluk van één enkel wezen verwoest,
wat moeten we dan nog zeggen over het vernietigen van het geluk
van belichaamde wezens zo grenzeloos als de ruimte?

(11) Daarom blijven degenen die de kracht van de verlichtingsgeest
hebben en tevens de (karmische) kracht van deze overtreding die weer
te hebben opgeven, rondcirkelen in het cyclisch bestaan
en worden langdurig gehinderd in het bereiken van de
bodhisattva-stadia.

(12) Daarom zal ik, net zoals ik heb beloofd,
respectvol mijn beoefeningen doen.
Als ik mij daarvoor van nu af aan niet inspan,
zal ik van lagere naar nog lagere wedergeboorten afdalen.

(13) Hoewel talloze boeddha's zijn verschenen
voor het welzijn van elk voelend wezen,
was ik door mijn eigen fouten
nog niet eerder het object van hun zorg.

(14) Als ik mij zo blijf misdragen als ik tot nu toe heb gedaan,
zal ik steeds opnieuw in onfortuinlijke bestaanswerelden belanden
en lijden moeten ervaren door ziekte en dood,
slavernij, verwondingen, bloedvergieten enzovoort.

(15) Als de komst van een tathagata in de wereld,
het opwekken van vertrouwen, het verwerven van een
mensenlichaam en mijn gewenning aan heilzame activiteiten,
zo ontzettend schaars zijn,
hoe zal ik ze dan opnieuw verkrijgen?

(16) Hoewel ik vandaag gezond ben,
goed gevoed en zonder gevaar voor geweld,
is het leven kortstondig en bedrieglijk.
Dit lichaam is als een object dat ik maar een ogenblik lang te
leen heb.

(17) Met mijn huidige gedrag zal ik niet opnieuw
een waardevol mensenleven verwerven
en als ik deze waardevolle menselijke vorm niet verkrijg,
zal er enkel negativiteit zijn en geen heilzame activiteiten.

(18) Als ik geen heilzame dingen doe,
nu ik de kans heb een heilzaam leven te leiden,
wat zal ik dan kunnen doen als ik verward ben
door het lijden van de lagere bestaanswerelden?

(19) Als ik daar geen heilzame activiteiten verricht,
maar gemakkelijk veel slecht karma verzamel,
zal ik honderd keer tien miljoen eonen lang
niet eens de woorden ‘een fortuinlijke wedergeboorte’ horen.

(20) Om deze redenen heeft de Boeddha gezegd
dat het even moeilijk is het waardevolle mensenleven te verwerven
als voor een (blinde) zeeschildpad om zijn nek te steken
door het gat van een juk dat op de grote oceaan drijft.

(21) Zelfs de negatieve activiteit van één enkel ogenblik,
kan een langdurig verblijf in de diepste hellen veroorzaken.
Omdat ik sedert het beginloze cyclische bestaan negativiteit
heb verzameld,
behoeft het geen betoog dat ik niet naar een fortuinlijke
wedergeboorte zal gaan.

(22) Nadat ik een lagere wedergeboorte heb ervaren,
zal ik nog altijd niet zijn bevrijd,
omdat ik terwijl ik het (lijden) onderga,
steeds weer veel nieuwe negativiteit zal ontwikkelen.

(23) Er is geen grotere misleiding
en geen grotere dwaasheid dan dat ik,
nu ik deze vrijheid heb gevonden,
mijzelf niet aan het heilzame wijd.

(24) Indien ik, nadat ik dit heb gerealiseerd,
toch dwaas doorga met lui te zijn,
zal ik enorm veel lijden ondergaan
als het uur van mijn dood slaat.

(25) Wanneer mijn lichaam langdurig brandt
in de ondraaglijke vlammen van de hel,
zal mijn geest onvermijdelijk worden gekweld
door het vuur van ondraaglijke spijt.

(26) Door een samenloop van omstandigheden heb ik
dit bijzonder moeilijk te vinden nuttige stadium gevonden.
Als ik nu, terwijl ik onderscheid kan maken,
toch nog naar de hellen wordt geleid,

(27) Zal ik als door hypnose verward,
deze (vrije) geest tot niets reduceren.
Ik weet niet wat mijn verwarring veroorzaakt,
wat is er toch met mij aan de hand?

(28) Hoe hebben vijanden zoals haat en verlangen,
die armen noch benen hebben
en moedig noch slim zijn,
mij als slaaf kunnen gebruiken?

(29) Omdat ze zich binnenin mijn geest ophouden,
kunnen ze mij naar believen schade berokkenen
en verdraag ik ze geduldig zonder boos te worden,
maar dit is een misplaatste en beschamende verdraagzaamheid.

(30) Zelfs wanneer alle goden en halfgoden,
zich allemaal als vijanden tegen mij zouden keren,
zouden ze me nog niet in de laaiende vlammen
van de diepste hellen kunnen doen belanden.

(31) Maar de vijand, deze krachtige verstorende emoties,
kunnen mij in één ogenblik
middenin de vlammen werpen die zo heet zijn,
dat ze zelfs geen as van de berg Meroe zouden overlaten.

(32) Alle andere vijanden zijn niet zo machtig
gedurende zo'n langdurig tijdsbestek,
als mijn verstorende emoties, mijn langdurige vijanden,
die noch een begin hebben, noch een einde.

(33) Als ik op de juiste wijze anderen eer en op hen vertrouw,
zullen ze mij voordeel en vreugde brengen,
maar als ik op deze verstorende emoties vertrouw,
brengen ze mij in de toekomst enkel schade en schande.

(34) Hoe kan ik blij zijn en angstloos in het cyclische bestaan,
terwijl ik in mijn hart gemakkelijk plaats maak
voor deze onafgebroken hechtende, langdurige vijand,
de enige oorzaak voor de toename van alles wat mij schaadt?

(35) Hoe kan ik ooit gelukkig worden,
zolang de bewakers van de gevangenis van het cyclische bestaan,
die mijn slachters en beulen worden in de hel,
als gehechtheid in mijn eigen geest wonen?

(36) Zolang ik niet direct heb waargenomen dat deze vijanden zeker
zijn verslagen,
zolang zal ik mijn inspanningen nooit opgeven.
Boos geworden op iemand die slechts eenmalig een geringe
schade berokkent,
slapen trotse mensen niet tot ze hun vijand hebben overwonnen.

(37) Terwijl ze in een gewelddadige strijd proberen diegenen
te overwinnen,
wier verstorende emoties zeker lijden zullen veroorzaken als ze
van nature sterven,
negeren mensen de pijn van wonden toegebracht door
speren en pijlen
en trekken zich niet terug tot ze hun doel hebben bereikt.

(38) Nu ik mij inspan om voorgoed mijn natuurlijke vijanden
te overwinnen,
die de constante bron zijn van al mijn ellende,
behoeft het geen betoog dat ik niet ontmoedigd en onverschillig
mag zijn,
ook al moet ik honderden ongemakken doorstaan.

(39) Als littekens die door zinloze vijanden zijn toegediend,
als sieraden op het lichaam worden gedragen,
waarom lijkt het dan alsof dit ongemak mij schaadt,
terwijl ik de juiste inspanningen doe om het grote doel te bereiken?

(40) Als vissers, jagers en landbouwers en dergelijke,
enkel en alleen met hun eigen levensonderhoud als motivatie,
het ongemak van hitte en koude verdragen,
waarom verdraag ik zo weinig voor het geluk van de wezens?

(41) Toen ik beloofde alle wezens die in de tien richtingen
tot in de uithoeken van de ruimte verblijven,
van hun verstorende emoties te zullen bevrijden,
was ik zelf nog niet van mijn verstorende emoties bevrijd.

(42) Was ik niet een beetje gek om zo te spreken,
terwijl ik mij nog niet echt bewust was van mijn eigen capaciteiten?
Desondanks moet ik mij zeker nooit terugtrekken
uit de strijd tegen mijn verstorende emoties.

(43) Deze strijd zal mijn enige bezigheid zijn:
met een sterke wrok zal ik hen in de strijd tegemoet treden.
Verstorende emoties zoals deze wrok vernietigen verstorende
emoties
en mogen niet worden opgegeven.

(44) Het zou nog beter zijn voor mij te worden verbrand,
te worden gedood en te worden onthoofd,
dan ooit nog te buigen voor deze vijand:
de altijd aanwezige verstorende emoties.

(45) Gewone vijanden trekken zich eenvoudig terug
en vestigen zich in een ander land als ze worden verbannen.
Als ze hun kracht herwinnen, keren ze terug.
De vijanden, mijn verstorende emoties, handelen in
dit opzicht anders.

(46) Misleidende verstorende emoties! Waar gaan jullie heen als jullie
door het oog van wijsheid zijn opgegeven en uit mijn geest
zijn verdreven?
Waar zullen jullie je verstoppen om mij opnieuw te kunnen schaden?
Door mijn zwakke geest span ik mij niet in met de tegenkrachten.

(47) Als deze verstorende emoties niet in de objecten bestaan, niet
in de zintuigen, niet er tussenin of elders, waar bevinden ze zich dan
en hoe schaden ze de wezens?
Ze zijn als een illusie!
Daarom moet ik de angst uit mijn hart bannen en enthousiast
naar wijsheid streven.
Waarom zou ik lijden in de hel, enz., voor een zinloze reden?

(48) Ik zal hier op deze wijze grondig over nadenken
en mij inspannen om de trainingen in praktijk te brengen, zoals
ze zijn uitgelegd.
Hoe kan een patiënt die medicijnen nodig heeft genezen,
als de voorschriften van de arts worden genegeerd?

***5. Herinnering en oplettendheid***
(1) Degenen die hun training willen bewaken,
dienen oplettend hun geest te bewaken.
Want degenen die hun geest niet bewaken,
zullen niet in staat zijn hun beoefening te bewaken.

(2) Ongetemde en dolle olifanten zijn in deze wereld
niet in staat zulke schade aan te richten,
als het lijden in de diepste hellen, dat de wilde olifant,
mijn eigen verstoorde geest, kan veroorzaken.

(3) Maar wanneer mijn geest als een olifant aan alle kanten
stevig aan banden wordt gelegd met de ketting van herinnering,
zal alle reden voor angst verdwijnen
en komen alle heilzame activiteiten binnen handbereik.

(4) Tijgers, leeuwen, olifanten en beren,
slangen en alle soorten vijanden,
de bewakers van de voelende wezens in de hellen,
boze geesten en kannibalen,

(5) Zullen allemaal worden gebonden,
wanneer ik mijn eigen geest bind
en zullen alleen worden bedwongen,
wanneer ik mijn eigen geest bedwing.

(6) De volmaakte leraar heeft zelf verklaard
dat alle angsten
en alle grenzeloze ellendige toestanden
uit de eigen geest ontstaan.

(7) Wie schiep met opzet alle wapens
voor de voelende wezens die zich in de hellen bevinden?
Wie maakte de gloeiende ijzeren bodem?
Waar komt de verzameling vuur in de hel toch vandaan?

(8) De Boeddha heeft gezegd dat al dit soort dingen
het product is van de eigen negatieve geest.
Daarom hoef ik in alle drie bestaanssferen nergens bang voor te zijn,
behalve voor mijn eigen geest.

(9) Indien de perfectie van vrijgevigheid zou bestaan
uit de totale opheffing van de armoede van de wezens,
hoe hebben de voorgaande boeddha's die perfectie dan bereikt,
terwijl er nog altijd wezens van honger omkomen?

(10) De perfectie van vrijgevigheid wordt gedefinieerd
als de gedachte alle wezens alles te willen geven,
samen met het gevolg van deze gedachte.
Daarom is vrijgevigheid eenvoudigweg een mentale activiteit.

(11) Nergens is het doden van vis
en andere wezens tot een einde gekomen.
De perfectie van morele zelfdiscipline wordt gedefinieerd
als het besluiten tot de gedachte zulke daden op te geven.

(12) Ongecontroleerde wezens zijn zo grenzeloos als de ruimte,
ze kunnen onmogelijk allemaal worden overwonnen,
maar als ik de verstorende emotie van woede overwin,
staat dit gelijk aan het overwinnen van alle vijanden.

(13) Waar zou ik ooit genoeg leer kunnen vinden
om het hele aardoppervlak mee te bedekken?
Maar als ik mijn voeten met leer bedek,
staat dit gelijk aan het bedekken van de hele aarde.

(14) Evenzo is het niet mogelijk voor mij
het verloop van de externe dingen volledig te beheersen.
Maar waarom zou ik alles moeten beheersen,
als ik mijn eigen geest volkomen beheers?

(15) Hoewel het ontwikkelen van enkel een heldere staat van concentratie
kan resulteren in een wedergeboorte in het rijk van Brahma,
zullen andere beoefeningen, die samengaan met fysieke
en verbale activiteiten,
niet in zulke gevolgen uitmonden zonder enthousiaste volharding.

(16) De Kenner van de Realiteit heeft gezegd
dat alle mantrarecitatie en ascese,
zelfs als die gedurende lange tijd worden beoefend,
waardeloos zijn zolang de geest door andere dingen wordt afgeleid.

(17) Zelfs degenen die streven naar geluk en het overwinnen
van het lijden,
zullen zonder doel of betekenis ronddolen,
zolang zij het geheim van de geest niet begrijpen,
de wezenlijke betekenis van alle Dharma-beoefening.

(18) Vanwege dit gegeven zal ik mijn geest
zuiver houden en steeds goed bewaken.
Wat is het nut van talrijke andere disciplines,
zonder de discipline van het bewaken van de geest?

(19) Net zoals ik vanwege een wond bedachtzaam ben
te midden van een drukke, onbeheerste menigte,
zo moet ik ook altijd de wond van mijn geest bewaken,
wanneer ik mij tussen negatieve mensen bevind.

(20) Wanneer ik bedachtzaam ben met een wond,
uit angst dat die een beetje pijn zou kunnen doen,
waarom bewaak ik dan de wond van mijn geest niet
uit angst door de bergen van de hel te worden verpletterd?

(21) Als ik mij op deze manier gedraag,
zal de stabiele inspanning om mijzelf te beheersen niet degenereren
wanneer ik te midden van negatieve mensen ben,
of te midden van (verleidelijke) vrouwen.

(22) Het is beter verstoken te zijn van rijkdom,
van eer, lichaam en levensonderhoud en
het is beter dat ik andere kwaliteiten laat verzwakken,
dan dat ik ooit mijn geest laat verzwakken.

(23) Al degenen die hun geest willen bewaken,
ik smeek jullie met de handpalmen tezamen,
span je er te allen tijde voor in
om herinnering en oplettendheid te bewaken.

(24) Mensen die worden verstoord door ziekte,
hebben niet de kracht om alle activiteiten te verrichten.
Zo hebben degenen wier geest door verwarring wordt verstoord,
niet de kracht om alle (heilzame) activiteiten te verrichten.

(25) Al hetgeen is geleerd, gecontempleerd en gemediteerd
door mensen die geen oplettendheid hebben,
zal als water in een lekke vaas,
niet in hun geheugen worden vastgehouden.

(26) Zelfs degenen die veel hebben geleerd
en uitblinken in vertrouwen en oprechte volharding,
zullen hun geest vervuilen met overtredingen,
door de nadelen van een gebrek aan oplettendheid.

(27) De dieven van onoplettendheid,
die volgen op de verzwakking van herinnering,
zullen zelfs de verdienste die ik al had verzameld stelen
en vervolgens zal ik naar lagere wedergeboorten migreren.

(28) Deze bende dieven, mijn eigen verstorende emoties,
zullen een geschikte gelegenheid zoeken.
Als ze die hebben gevonden, dan zullen ze mijn verdienste stelen
en mijn levenskracht voor een fortuinlijke wedergeboorte
vernietigen.

(29) Daarom zal ik herinnering nooit van de ingang van mijn geest
laten wijken.
Zodra mijn herinnering afneemt,
zal ik mij de ellende van de lagere bestaanswerelden herinneren
en opnieuw nauwkeurige contemplatie installeren.

(30) Door in het gezelschap van spirituele leraren te vertoeven
en naar de instructies van de abten te luisteren,
zal door angst gemakkelijk herinnering worden opgewekt
in fortuinlijke mensen die met respect beoefenen.

(31) “Ik vertoef constant in de aanwezigheid
van alle boeddha's en bodhisattva's,
die altijd
over een ongehinderde visie beschikken.”

(32) Door op deze wijze te denken, zal ik schaamte,
respect en angst ontwikkelen.
Tevens zal hierdoor herhaaldelijk
een herinnering aan de Boeddha plaatsvinden.

(33) Wanneer herinnering wordt ingezet
met het doel de ingang van de geest te bewaken,
op dat moment zal oplettendheid ontstaan
en zelfs dat wat was verdwenen zal terugkeren.

(34) Als ik, net wanneer ik op het punt sta te handelen,
zie dat mijn geest door verstorende emoties is vervuild,
dien ik op dat moment in gedachten te houden
dat ik onbeweeglijk moet blijven als een stuk hout.

(35) Ik dien nooit doelloos afgeleid
in het wilde weg om me heen te kijken.
Met een vastberaden geest zou ik altijd
mijn blik naar de grond gericht moeten houden.

(36) Om de blik te ontspannen kan ik af en toe
enige tijd om mij heen kijken.
Wanneer iemand in mijn gezichtsveld verschijnt,
zal ik blij naar die persoon kijken en hem begroeten.

(37) Om te onderzoeken of er gevaar dreigt op mijn weg,
dien ik af en toe in de vier windrichtingen te kijken.
Na te hebben gerust, dien ik achterom te kijken
of ik niets heb laten liggen.

(38) Nadat ik (de situatie) zowel vooruit als achteruit heb onderzocht,
kan ik mijn komen of gaan voortzetten.
Doordrongen van de noodzaak van acceptabel gedrag,
dien ik mij in alle situaties op deze wijze te gedragen.

(39) Als ik mij eenmaal op een actie heb voorbereid met de gedachte:
“ik zal mijn lichaam zus of zo'n houding geven”,
dien ik regelmatig na te gaan,
hoe ik deze houding van mijn lichaam handhaaf.

(40) Met een uiterste krachtsinspanning dien ik te onderzoeken
of mijn geest, die als een dolle olifant is,
niet ronddoolt, maar is vastgebonden aan de grote pilaar
van het zeker aan de Dharma denken.

(41) Degenen die zich inspannen om concentratie te ontwikkelen,
dienen zelfs geen moment lang af te dwalen.
Door te denken: “wat is mijn geest aan het doen?”,
dienen zij hun geest nauwkeurig te onderzoeken.

(42) Als ik dit, wanneer ik bang ben of deelneem aan feestelijkheden,
niet kan doen, dien ik mijzelf te ontspannen.
Evenzeer is onderwezen dat men tijdens het beoefenen van
vrijgevigheid gelijkmoedig mag zijn met (sommige aspecten van)
morele zelfdiscipline.

(43) Ik dien de activiteiten die ik mij heb voorgenomen ook te beginnen
en niet aan andere dingen te denken.
Met mijn geest op deze taak gericht,
dien ik voorlopig eerst deze activiteit te volbrengen.

(44) Op deze manier zal alles goed worden gedaan,
anders zal geen van beide taken worden gedaan.
Tevens zullen op deze manier de secundaire verstorende emoties
niet toenemen,
die opkomen door een gebrek aan oplettendheid.

(45) Wanneer ik ergens aanwezig ben,
terwijl verschillende zinloze conversaties plaatsvinden,
of wanneer ik ergens de een of andere spectaculaire show zie,
dien ik gehechtheid daaraan tegen te gaan.

(46) Als ik zonder enige reden in de grond begin te graven,
gras uit te trekken of in de aarde te tekenen,
dien ik mij het advies van de Tathagata te herinneren
en er van schrik onmiddellijk mee op te houden.

(47) Wanneer ik ernaar verlang om te bewegen
of om iets te vertellen,
dien ik allereerst mijn geest te onderzoeken
en vervolgens met standvastigheid op de juiste wijze te handelen.

(48) Wanneer er gehechtheid in mijn geest heerst,
of wanneer het verlangen boos te worden opkomt,
dien ik helemaal niets te doen en niets te zeggen,
maar onbeweeglijk te blijven als een stuk hout.

(49) Als ik onrustige gedachten heb, de wens anderen verbaal
te kleineren,
of trots ben door gedachten van eigendunk,
wanneer ik ertoe neig de tekortkomingen van anderen
te beschrijven,
pretenties heb en de neiging anderen te misleiden,

(50) Wanneer ik er op uit ben te worden geprezen
of op het punt sta anderen te beschuldigen
en wanneer ik de neiging heb anderen zwart te maken of om
ruzie te maken,
op zulke momenten dien ik onbeweeglijk te blijven als een stuk hout.

(51) Wanneer ik naar winst, eer of roem verlang,
als ik ondergeschikten zoek of een vriendenkring,
als ik er in gedachten naar verlang om te worden bediend,
op al deze momenten dien ik onbeweeglijk te blijven als
een stuk hout.

(52) Wanneer ik mijn werk voor anderen wil verminderen of opgeven
en mijn eigenbelang wil nastreven
en het verlangen om iets te zeggen komt in mij op,
op zulke momenten dien ik onbeweeglijk te blijven als een stuk hout.

(53) Wanneer ik ongeduldig ben of lui, bang, schaamteloos
of ernaar verlang onzin uit te kramen,
of wanneer gedachten van partijdigheid opkomen,
ook op deze momenten dien ik onbeweeglijk te blijven als
een stuk hout.

(54) Nadat hij op deze wijze zijn geest heeft onderzocht op
verstorende emoties
en gedachten die naar zinloze dingen uitgaan,
houdt de heldhaftige bodhisattva zijn geest standvastig
door de toepassing van de tegenkrachten.

(55) Vastberaden en vol vertrouwen,
standvastig, respectvol en beleefd,
met schaamte en consideratie voor anderen, alert en vredig,
dien ik te volharden in het gelukkig maken van anderen.

(56) Ik dien niet teleurgesteld te raken door alle grillen
van kinderlijke mensen die met elkaar in onmin verkeren.
Ik dien te begrijpen dat die in hun geest opkomen door
verstorende emoties
en liefdevol en vriendelijk voor hen te zijn.

(57) Terwijl ik voor het welzijn van mijzelf en andere voelende wezens
datgene doe, wat niet van nature schadelijk is,
dien ik mijn geest altijd te richten op zelfloosheid
en alle verschijnselen als illusionair te beschouwen.

(58) Door steeds opnieuw te overdenken dat ik nu na lange tijd
eindelijk de allerbeste vrijheid heb verworven,
dien ik mijn geest zo onverstoorbaar te houden
als de koning van de bergen, de berg Meroe.

(59) Als jij, mijn geest, niet ongelukkig wordt
wanneer dit lichaam (na het sterven) heen en weer wordt gesleept
en wordt rondgeslingerd door de aasgieren die op het vlees
afkomen,
waarom ben je er nu dan zo bezorgd over?

(60) Waarom, mijn geest, beschouw je dit lichaam als je eigendom
en waarom bewaak je het zo?
Indien jij en het lichaam gescheiden zijn,
welk nut kan het voor je hebben?

(61) Waarom, mijn verwarde geest,
houd jij je niet vast aan een schone houten vorm?
Wat is het nut van het bewaken van deze smerige
machine gevuld met viezigheid?

(62) Scheid allereerst in gedachten
de lagen huid van het vlees
en snijd vervolgens met het scalpel van onderscheidingsvermogen
het vlees van het benen geraamte.

(63) Nadat je zelfs de beenderen heb opengespleten,
kijk tot op het beenmerg
en vraag jezelf, terwijl je het merg onderzoekt,
“Wat is hier de essentie?”

(64) Als je in een onderzoek met zoveel inspanning
geen enkele essentie ziet,
waarom bewaak je dit lichaam dan tot nu toe
nog steeds met zoveel gehechtheid?

(65) Wat is het nut van dit lichaam voor jou, mijn geest,
als de smerige substanties niet geschikt zijn om door jou
te worden gegeten,
het bloed niet geschikt is om te worden gedronken
en de ingewanden niet geschikt zijn om te worden uitgezogen?

(66) Het is hoogstens geschikt om te worden bewaard
als voer voor de aasgieren en jakhalzen.
Het lichaam van een mens
dient uitsluitend goed te worden gebruikt.

(67) Als je het echter in plaats daarvan (met gehechtheid) bewaakt,
wat zul je dan nog kunnen doen,
als het je door de onvriendelijke Heer van de Dood
wordt ontnomen en tot voedsel wordt van vogels en honden?

(68) Bedienden zullen geen kleding en ander loon meer krijgen,
als ze niet langer te werk kunnen worden gesteld.
Waarom sloof je jezelf dan zo uit voor dit lichaam van vlees en bloed,
dat ergens anders naar toe gaat, zelfs als je er goed voor zorgt.

(69) Nu ik mijn lichaam zijn beloning heb gegeven,
zal ik het inzetten om mijn leven zinvol te maken.
Wanneer ik echter geen voordeel van mijn lichaam heb,
zal ik het helemaal niets meer geven.

(70) Ik dien mijn lichaam te beschouwen als een boot,
louter een voertuig voor het komen en gaan.
Ik dien het in een wensvervullend lichaam te veranderen
om het welzijn van alle anderen te bevorderen.

(71) Nu, terwijl ik vrijheid heb van handelen,
dien ik altijd vriendelijk te kijken
en ophouden te fronsen en boos te kijken.
Ik dien voor iedereen een vriend en raadgever te zijn.

(72) Ik dien af te zien van het luidruchtig neerploffen
en gehaast schuiven met stoelen en dergelijke,
niet hard met deuren te slaan en
altijd vreugde te scheppen in zachtjes spreken.

(73) De ooievaar en de kat, de rover en de dief,
bewegen zich geluidloos en zorgvuldig voort
en volbrengen zo wat ze willen doen.
Een bodhisattva dient zich ook altijd op deze wijze te gedragen.

(74) De woorden waarmee anderen mij adviseren en aansporen,
die ongevraagd maar nuttig zijn,
dien ik respectvol en dankbaar te aanvaarden
en mij steeds als leerling van iedereen te beschouwen.

(75) Tegen al degenen die voortreffelijk spreken
dien ik te zeggen: “Goed gesproken!”
En wanneer ik iemand zie die verdienstelijke handelingen verricht,
dien ik die persoon te prijzen en veel vreugde op te wekken.

(76) Ik dien discreet over de kwaliteiten van anderen te spreken
en die welke door anderen worden genoemd te herhalen.
Wanneer men over mijn goede eigenschappen spreekt,
dien ik enkel na te gaan of ik ze bezit of niet.

(77) Alle ondernemingen van anderen, die een bron van vreugde zijn,
zijn schaars zelfs als ze met geld zijn gekocht.
Daarom dien ik blij te zijn en vreugde te scheppen
in de goede dingen die door anderen zijn gedaan.

(78) Zo zal ik in dit leven geen verlies lijden
en in toekomstige levens veel geluk vinden,
terwijl de fout van bekritiseren mij ongelukkig en ellendig zal maken
en in toekomstige levens veel lijden zal brengen.

(79) Als ik met anderen praat, dien ik vertrouwelijk te spreken,
coherent en op een plezierige manier.
Ik dien niet te spreken uit begeerte of haat,
maar op een vriendelijke wijze en op het geschikte moment.

(80) Als ik een ander wezen met mijn ogen zie,
dien ik met een open hart en met liefde naar hem of haar te kijken
en te denken: “ik zal het boeddhaschap bereiken,
in een afhankelijke relatie tot juist deze persoon.”

(81) Als ik steeds gemotiveerd ben door deze grote aspiratie,
of gemotiveerd ben door de tegenkrachten,
zal ik in relatie tot degenen die goede kwaliteiten bezitten,
degenen die mij hebben geholpen en degenen die noodlijdend zijn,
tot grote heilzame activiteiten komen.

(82) Ik dien altijd alles te ondernemen.
met gebruik van wijsheid en vertrouwen.
Dan hoef ik bij alle activiteiten die ik verricht
op niemand anders te vertrouwen.

(83) De perfecties zoals vrijgevigheid worden in toenemende mate
bijzonder,
maar voor een kleinere beoefening, moet ik een grotere niet nalaten.
Ik dien voornamelijk te overwegen wat het meest
aan het welzijn van anderen zal bijdragen.

(84) Als ik dit eenmaal goed heb begrepen,
dien ik altijd te volharden in het bevorderen van het welzijn
van anderen.
De vooruitziende, meedogende boeddha's hebben de bodhisattva's
toegestaan,
sommige activiteiten te verrichten die (voor anderen) verboden zijn.

(85) Ik dien mijn alles te delen met degenen die in de lagere
bestaanswerelden zijn gevallen,
met degenen die kwetsbaar zijn en met beoefenaars
en niet meer te eten dan ik nodig heb.
Behalve de drie delen van de pij mag ik alles wegschenken.

(86) Het lichaam, dat gebruikt wordt voor de heilige Dharma,
mag niet worden benadeeld voor iets triviaals.
Als ik mij op deze manier gedraag, zullen de wensen
van alle voelende wezens spoedig worden volbracht.

(87) Degenen wier motivatie van mededogen nog niet zuiver is,
mogen hun lichaam niet weggeven.
In plaats daarvan dienen ze het in dit en in toekomstige levens
te gebruiken als oorzaak voor het verwezenlijken van het grote doel.

(88) Verkondig de Dharma niet aan degenen die er geen respect
voor hebben,
aan degenen die als zieken een doek om hun hoofd dragen,
aan degenen die paraplu's, stokken of wapens dragen,
aan degenen die hun hoofd bedekken,

(89) En niet aan een vrouw die niet door een man wordt begeleid.
Het verstrekkende en diepgaande (onderricht) mag niet
worden onderwezen
aan volgelingen van het bescheiden voertuig, hoewel men altijd
evenveel respect moet tonen voor de leer van Hinayana en Mahayana.

(90) Ik dien de leer van het bescheiden voertuig niet te onderwijzen
aan iemand die geschikt is voor de verstrekkende leer (van
het grote voertuig).
Ik mag de beoefeningen van de bodhisattva's niet opgeven
en anderen niet misleiden door middel van soetra of tantra.

(91) Als ik een tandenstoker wegwerp of spuug,
dien ik die (met aarde) te bedekken.
Het is schaamteloos te urineren en dergelijke
in water of op land dat door anderen wordt gebruikt.

(92) Tijdens het eten, dien ik mijn mond niet vol te proppen,
te smakken of met open mond te eten.
Ik hoor niet met gestrekte benen te zitten,
of mijn handen samen te wringen.

(93) Ik hoor niet alleen te zitten in een voertuig, op een bed,
of in dezelfde kamer met de vrouw van iemand anders.
Kortom, na te hebben gezien en gevraagd wat correct is,
dien ik alles te voorkomen wat de mensen hun vertrouwen
doet verliezen.

(94) Ik dien niet te wijzen met één vinger,
maar in plaats daarvan de weg te wijzen,
beleefd met mijn rechter arm
en alle vingers volledig gestrekt.

(95) Ik hoor mijn armen niet krachtig in het rond te bewegen,
maar mijn betoog kracht bij te zetten door bescheiden gebaren,
of een teken door met mijn vingers te knippen,
anders zal ik mijn zelfbeheersing verliezen.

(96) Zoals de beschermer Boeddha neerlag toen hij overleed,
dien ik in de gewenste richting te liggen (bij het slapen)
en allereerst met oplettendheid en stelligheid
het besluit te nemen om snel weer op te staan.

(97) Ook al kan ik niet alle verschillende onderdelen praktiseren
van de onmetelijke beoefeningen van de bodhisattva's,
ik dien in ieder geval te beoefenen wat hier is uitgelegd
over deze beoefeningen voor het trainen van de geest.

(98) 's Ochtends drie maal en 's avonds drie maal
dien ik De soetra van de drie verzamelingen te reciteren.
Door mij op de boeddha's en de verlichtingsgeest te verlaten,
zal het restant van mijn fouten worden gepacificeerd.

(99) Wat ik ook doe in welke situatie dan ook,
of het nu voor mijzelf is of voor het welzijn van anderen,
ik dien mij ervoor in te spannen precies datgene te beoefenen,
wat voor die specifieke situatie als training is onderwezen.

(100) Er is helemaal niets wat een kind
van de overwinnaars niet hoeft te leren.
Als ik vaardig wordt in het leven op deze manier,
zal er niets meer zijn dat niet verdienstelijk wordt.

(101) Of het nu direct of indirect is,
ik dien niets te doen wat niet bijdraagt aan het welzijn van anderen
en met het welzijn van alle voelende wezens als enig doel,
dien ik alles toe te wijden aan de verlichting.

(102) Ik dien nooit een spirituele vriend op te geven,
die wijs is in de betekenis van het grote voertuig
en een grote beoefenaar is van het bodhisattva-pad,
zelfs niet ten koste van mijn leven.

(103) Ik dien mijzelf te trainen in de juiste manier van toewijding
aan de spirituele leraar
op de manier die in De biografie van shri Sambhava is onderwezen.
Deze en andere instructies van de Boeddha
kan ik te weten komen door de soetra's te lezen.

(104) Ik dien de soetra's te lezen
omdat daaruit de trainingen duidelijk worden.
Allereerst dien ik
De soetra van Akashagarbha te lezen.

(105) Bovendien zou ik zeker steeds opnieuw
de Shikshasamuccaya moeten lezen,
omdat daarin heel duidelijk en uitgebreid wordt beschreven
wat ik voortdurend dien te beoefenen.

(106) Ik dien ook af en toe de verkorte versie
van de Sutrasamuccaya te lezen
en mij in te spannen in de studie van de werken
die onder dezelfde titels door Acharya Nagarjuna zijn geschreven.

(107) Ik dien te doen wat niet in deze werken verboden is
en als ik daarin over een beoefening lees,
dien ik die nauwkeurig in praktijk te brengen
om de geest van wereldse mensen te bewaken.

(108) Het kenmerk waarmee oplettendheid wordt gedefinieerd,
is in het kort het volgende:
steeds weer opnieuw de conditie
van mijn lichaam, spraak en geest onderzoeken.

(109) Daarom zal ik deze beoefeningen in praktijk brengen,
want wat wordt bereikt met er alleen maar over te praten?
Zal iemand die ziek is beter worden,
als hij de medische teksten alleen maar leest?

***6. Geduld***
(1) Alle voortreffelijke beoefeningen zoals het vereren van de boeddha's
en het beoefenen van vrijgevigheid, gedurende duizend eonen
verzameld,
kunnen allemaal worden vernietigd
door een enkel moment van woede.

(2) Er is geen groter kwaad dan haat
en geen grotere deugd dan geduld.
Daarom dien ik op alle mogelijke manieren
oprecht op geduld te mediteren.

(3) Mijn geest zal geen vrede vinden,
zolang ik pijnlijke gedachten van haat koester.
Ik zal geen vreugde en geluk vinden,
niet kunnen slapen en onrustig zijn.

(4) Een werkgever die haat koestert,
loopt het gevaar te worden vermoord,
zelfs door degenen die voor hun inkomen
en geluk van hem afhankelijk zijn.

(5) Door haat raken vrienden en familieleden ontmoedigd.
Hoewel aangetrokken door mijn vrijgevigheid,
zullen ze me niet vertrouwen.
Kortom, er is niemand die gelukkig leeft met woede.

(6) Daarom schept de vijand woede
deze soorten lijden.
Degene die zijn geest bindt en woede overwint,
vindt geluk hier en in het hiernamaals.

(7) Nadat haat haar brandstof in mentale onvrede vindt,
blokkeert het alles waarnaar ik verlang
en laat mij dingen doen die ik niet wil.
Zo groeit de woede en vernietigt mij.

(8) Daarom dien ik de brandstof van deze vijand
geheel uit te schakelen.
Deze vijand heeft immers geen andere functie
dan mij schade toe te brengen.

(9) Wat er ook met me gebeurt,
ik zal mijn mentale vreugde er niet door laten verstoren.
Als ik ongelukkig ben, zal ik immers mijn wensen niet kunnen
volbrengen
en zullen mijn heilzame activiteiten afnemen.

(10) Waarom zou ik ongelukkig zijn
over iets dat te genezen is?
En wat is het nut van ongelukkig zijn
over iets dat niet te genezen is?

(11) Voor mijzelf en voor mijn vrienden
wens ik geen lijden, geen onbeleefdheid,
geen kwetsende woorden en niets onplezierigs.
Maar mijn vijanden wens ik dit wel toe?

(12) Soms doen zich de oorzaken van geluk voor,
maar de oorzaken van lijden zijn zeer talrijk.
Zonder lijden is er geen verlangen naar bevrijding.
Daarom, mijn geest, moet je standvastig zijn.

(13) Als sommige asceten en de volgelingen van Karnapa
zonder reden de pijn van wonden en verbranding verdragen,
waarom ben ik dan niet moediger,
terwijl ik naar een groot doel streef ?

(14) Er is helemaal niets,
dat niet gemakkelijker wordt door gewenning.
Ik moet groter lijden leren accepteren,
door aan kleinere problemen te wennen.

(15) Wie heeft niet gezien dat dit het geval is met het onbeduidende
lijden door de beten van slangen en insecten,
het gevoel van honger en dorst
en zulke onbelangrijke zaken als uitslag?

(16) Ik dien niet ongeduldig te zijn met hitte en koude,
wind en regen, ziekte, gevangenschap en slaag.
Als ik daar wel ongeduldig mee ben,
zal het lijden dat ze veroorzaken alleen maar toenemen.

(17) Sommige mensen worden extra moedig en standvastig
wanneer zij hun eigen bloed zien vloeien.
Anderen vallen al flauw en raken bewusteloos,
als zij het bloed van anderen zien.

(18) Deze reacties komen voort uit de geest,
die ofwel stabiel ofwel timide is.
Daarom dien ik kwaad dat mij wordt aangedaan te negeren
en mij niet door lijden van de wijs te laten brengen.

(19) Zelfs wanneer de wijzen pijn lijden,
blijft hun geest helder en onverstoord.
Wanneer ze strijd voeren tegen de verstorende emoties,
brengen ze deze in deze strijd veel schade toe.

(20) De winnende strijders zijn degenen,
die het pijn lijden negeren
en de vijanden, haat enzovoort, overwinnen.
Gewone strijders verslaan enkel lijken.

(21) Het lijden heeft bovendien enkele goede kwaliteiten:
doordat men er moedeloos van wordt, wordt hoogmoed verdreven,
er ontstaat mededogen voor de wezens in het cyclische bestaan,
negativiteit wordt vermeden en men schept vreugde in wat
heilzaam is.

(22) Als ik niet boos word op de oorzaken
van ernstig lijden, zoals geelzucht,
waarom word ik dan boos op levende wezens?
Ook zij worden door omstandigheden gedreven.

(23) Hoewel niemand ze wenst,
ontstaan bepaalde ziekten.
Net zo ontstaan de verstorende emoties dwangmatig,
terwijl niemand ze wenst.

(24) Mensen worden boos zonder opzet,
zonder te denken: nu wil ik boos worden.
En evenzo ontstaat de woede zelf
zonder te denken: ik zal mijzelf produceren.

(25) Alle fouten die bestaan
en alle verschillende soorten negativiteit,
ontstaan door de kracht van oorzaken en omstandigheden.
Ze bestaan niet vanuit zichzelf.

(26) De omstandigheden die samenkomen,
hebben geen enkel voornemen om wat dan ook te produceren.
Evenmin heeft het gevolg
het voornemen om te ontstaan.

(27) Hetgeen de primaire substantie wordt genoemd
en datgene wat als zelf wordt benoemd,
ontstaan niet door de doelgerichte gedachte:
ik zal opkomen om schade te berokkenen.

(28) Als ze niet zijn geproduceerd en niet (inherent) bestaan,
bestaat hun wens om schade te veroorzaken ook niet (inherent).
Omdat een (inherent bestaand zelf) permanent objecten
zou waarnemen,
zou het daarmee nooit ophouden.

(29) Als het zelf permanent zou zijn,
zou het net als de ruimte volkomen inactief zijn
en zou de onveranderlijke aard ervan niet worden beïnvloed
door contact met andere omstandigheden.

(30) Als het zelf onveranderd blijft wanneer het door andere
omstandigheden wordt beïnvloed,
hoe kunnen activiteiten er dan effect op hebben?
Als ik zeg dat iets anders invloed uitoefent op een
(permanent) zelf,
hoe kan daarin sprake zijn van een oorzakelijk verband?

(31) Zo staat alles onder invloed van factoren,
die op hun beurt weer van andere factoren afhankelijk zijn.
Als ik dit goed begrijp, word ik niet meer boos op verschijnselen,
die alleen maar als een verschijning zijn.

(32) “Als alles even onwerkelijk is als een verschijning, wie is degene
die woede zal bedwingen?
In dat geval is het toch niet mogelijk woede te bedwingen?”
Het is wel mogelijk, omdat ik in relatieve zin volhoud
dat door het bedwingen van woede het lijden wordt gestopt.

(33) Wanneer ik zie dat een vriend of een vijand
een verkeerde handeling verricht,
zal ik mijn vrede kunnen bewaren door het besef,
dat zulke zaken onder bepaalde omstandigheden ontstaan.

(34) Als de dingen
uit eigen vrije wil zouden ontstaan,
zou, omdat niemand wil lijden,
geen enkel levend wezen lijden ondergaan.

(35) Doordat ze niet bedachtzaam zijn,
verwonden de mensen zich zelfs aan doornen en andere dingen.
In hun streven om vrouwen en dergelijke voor zichzelf te winnen,
raken ze geobsedeerd en komen ze zelfs voedsel tekort.

(36) Er zijn mensen die zichzelf verwonden (of doden)
door onverdienstelijk gedrag,
zoals zichzelf te verhangen, in een afgrond te springen,
of gif en ander ongezond voedsel te eten.

(37) Als mensen onder de invloed van verstorende emoties
zelfs hun zeer gekoesterde zelf kunnen doden,
hoe kunnen we dan van hen verwachten
dat ze het lichaam van andere wezens niet schaden?

(38) Ook al slaag ik er niet in mededogen op te wekken voor de mensen,
die door het opkomen van verstorende emoties,
proberen om mij te doden en dergelijke,
ik moet proberen om in ieder geval niet boos op hen te worden.

(39) Zelfs als het in de natuur van kinderlijke wezens zou liggen
om andere wezens geweld aan te doen,
zou het nog verkeerd zijn om boos op hen te worden.
Dat is immers als het vuur verwijten dat het de natuur heeft
te verbranden.

(40) Zelfs als de fouten in van nature betrouwbare mensen tijdelijk
blijken te zijn,
is het nog niet correct om boos te worden.
Dit is als de ruimte verwijten
dat het rook toestaat erin op te stijgen.

(41) Als ik boos word op iemand die met een stok slaat,
terwijl ik in feite word geraakt door de stok,
dien ik eigenlijk boos te zijn op diens boosheid,
omdat hij ook wordt bewogen door woede.

(42) In het verleden heb ik soortgelijke schade
aan andere wezens toegebracht.
Het is logisch dat ik dit leed nu ondervind,
omdat ik andere wezens hetzelfde soort leed heb aangedaan.

(43) Zowel het wapen van de ander,
als mijn lichaam zijn de oorzaken van mijn lijden.
Als de ander voor het wapen zorgde en ik voor het lichaam,
op wie moet ik dan boos zijn?

(44) Als ikzelf in blinde gehechtheid vasthoud aan dit menselijke lichaam,
dat als een pijnlijk abces niet kan verdragen dat het wordt aangeraakt,
op wie moet ik dan boos zijn
als het wordt geschaad?

(45) Hoewel kinderlijke wezens niet willen lijden,
zijn ze bijzonder gehecht aan de oorzaken ervan.
Het is hun eigen schuld dat ze worden geschaad!
Waarom zouden ze dan boos zijn op anderen?

(46) Net zoals de wachters in de hellen
en het woud met bladeren als scheermesjes,
is dit lijden geproduceerd door mijn eigen activiteiten.
Op wie moet ik dan boos zijn?

(47) Aangespoord door mijn eigen karma
ontstaan degenen die mij schade berokkenen.
Als zij door deze schadelijke handelingen in een hel terecht
zouden komen,
is het dan niet mijn schuld dat ze daar worden gekweld?

(48) In contact met hen kan ik vele schadelijke indrukken zuiveren,
door geduld van het niet vergelden (van de schade die ze
mij toebrengen).
Zij echter, zullen door het contact met mij,
voor lange tijd helse pijn moeten ervaren.

(49) Omdat ik degene ben die hen schade berokkent,
terwijl zij mijn welzijn bevorderen,
waarom word jij, mijn ongecontroleerde geest dan boos
op zo'n volkomen foutieve manier?

(50) Als mijn geest de nobele kwaliteit van geduld beoefent,
zal ik niet in een hel belanden.
Hoewel ik mijzelf op deze manier kan beschermen,
hoe kan ik hen beschermen?

(51) Als ik echter het kwaad zou vergelden,
zou ik hen ook niet beschermen.
In dat geval zou mijn eigen gedrag verslechteren
en ik zou mijn beoefening verliezen.

(52) Omdat mijn geest niet fysiek is,
kan niemand hem op welke manier dan ook vernietigen,
maar omdat (hij) zo ontzettend gehecht is aan mijn lichaam,
lijd jij, mijn geest, door het fysieke lijden.

(53) Als verachting, kwetsende woorden
en onplezierige geluiden,
mijn lichaam geen enkele schade toebrengen,
waarom word jij, mijn geest, dan zo boos?

(54) “Omdat anderen mij niet graag mogen?”
Waarom wil ik dit niet,
als het mij niet zal verslinden
in dit of in volgende levens?

(55) “Omdat het mijn wereldse rijkdom in de weg staat?”
Hoewel ik dat niet wil,
zal ik mijn wereldse rijkdom hoe dan ook moeten achterlaten,
maar mijn schadelijke indrukken zullen zeker (bij me) blijven.

(56) Daarom is het beter dat ik vandaag nog sterf,
dan dat ik een lang en slecht leven leid.
Want zelfs als mensen, zoals ik, lange tijd zouden leven,
rest er nog altijd het lijden door het sterven.

(57) Stel je voor dat iemand uit een droom ontwaakt,
waarin hij honderd jaar geluk heeft ervaren.
En stel je voor dat iemand anders uit een droom ontwaakt
waarin hij één enkel moment geluk heeft ervaren.

(58) Dat geluk zal voor beide mensen, die nu wakker zijn,
niet meer terugkeren.
Evenzo zal mijn leven of het nu kort of lang was,
afgelopen zijn ten tijde van mijn dood.

(59) Hoewel ik gedurende lange tijd gelukkig kan leven
door het verwerven van een grote hoeveelheid materiële rijkdom,
zal ik met lege handen en naakt voortgaan (na de dood),
als iemand die door een rover is bestolen.

(60) (Als ik denk:) “materiële rijkdom zal mij in staat stellen te leven
en dan zal ik het kwaad ongedaan kunnen maken en goed
kunnen doen!”
Maar als ik omwille van die rijkdom kwaad word,
zal mijn verdienste dan niet afnemen en het kwaad toenemen?

(61) Wat is het nut van het leven van iemand,
die enkel schadelijke dingen doet om materiële winst te maken?
Hij veroorzaakt dat de verdiensten,
die nodig zijn voor het leven, verzwakken.

(62) “Ik moet zeker boos zijn op degenen die vervelende dingen zeggen,
die anderen hun vertrouwen in mij doen afnemen!”
Maar waarom ben ik dan niet net zo boos
wanneer de mensen vervelende dingen zeggen over anderen?

(63) Als ik deze (uiting van) gebrek aan vertrouwen geduldig kan
verdragen, omdat het met iemand anders heeft te maken,
waarom ben ik dan niet geduldig met vervelende woorden,
omdat ze te maken hebben met het opkomen van
verstorende emoties?

(64) Het is niet goed boos te worden wanneer anderen onzin uitkramen
over heilige beelden, stoepa's en de heilige Dharma,
of deze zelfs vernielen,
want de boeddha's kunnen nooit worden geschaad.

(65) Ik moet voorkomen dat woede opkomt
voor degenen die mijn spirituele leraren of verwanten
of vrienden schaden.
In plaats daarvan dien ik in te zien, zoals hierboven is beschreven
dat zulke dingen hun oorzaken hebben.

(66) Omdat levende wezens worden geschaad
door zowel levende als niet-levende objecten,
waarom word ik dan alleen maar boos op de levende?
Hieruit volgt dat ik ze allemaal geduldig zou moeten verdragen.

(67) Als een persoon uit onwetendheid verkeerd handelt
en een ander uit onwetendheid boos op hem wordt,
wie is er dan fout?
En wie is niet fout?

(68) Waarom heb ik in het verleden activiteiten verricht
waardoor anderen mij nu schade berokkenen?
Waarom koester ik wrok tegen hen,
terwijl alles afhankelijk is van mijn activiteiten ?

(69) Als ik eenmaal inzie dat dit zo is,
dien ik voortaan te streven naar wat heilzaam is
en er krachtig voor te zorgen dat liefdevolle gedachten
tussen alle wezens ontstaan.

(70) Bijvoorbeeld: wanneer een vuur van het ene
naar het andere huis dreigt over te slaan,
is het verstandig stro en dergelijke brandbare dingen te verwijderen,
waarlangs de brand zich zou kunnen verspreiden.

(71) Wanneer het vuur van woede overslaat naar iets
waaraan mijn geest is gehecht,
is het evenzeer verstandig daar onmiddellijk afstand van te doen,
voordat mijn verdienste wordt verbrand.

(72) Komt iemand die ter dood is veroordeeld niet goed weg
als hij wordt vrijgelaten nadat zijn hand is afgehakt?
Waarom ben ik niet blij met het menselijke lijden,
als dat mij het helse lijden bespaart?

(73) Als ik momenteel zelfs niet het geringste lijden kan verdragen,
waarom beteugel ik dan niet mijn woede,
die een oorzaak is
van vele helse vormen van lijden?

(74) Door het bevredigen van mijn verlangens,
heb ik vele malen geleden door te verbranden in een hel,
maar door die activiteiten heb ik noch het doel van mijzelf,
noch het doel van anderen bereikt.

(75) Omdat nu grote doelstellingen kunnen worden bereikt
door dit lijden dat onschadelijk is,
is het logisch dat ik alleen maar blij ben met het ongemak
dat het leed van alle wezens opheft.

(76) Wanneer iemand anders er vreugde in schept iemand
(die mij schaadt) als een bijzonder goed mens te prijzen,
waarom mijn geest maak jij jezelf niet op dezelfde manier blij
door die persoon ook te prijzen?

(77) Het vreugdevolle geluk dat je (zelf) ervaart,
is een niet verboden bron van geluk.
Het is bevestigd door de boeddha's,
als een uitstekende methode voor het tot rijping brengen
van anderen.

(78) Zo worden anderen op deze manier gelukkig gemaakt.
Als je niet wilt dat ze dit geluk ervaren, zou je hen ook geen loon
en dergelijke moeten geven, maar dat zou zowel dit zichtbare (leven),
als de onzichtbare (toekomstige levens) nadelig beïnvloeden.

(79) Wanneer mijn eigen kwaliteiten worden genoemd,
wil ik dat de ander ook gelukkig is.
Maar wanneer de kwaliteiten van anderen worden genoemd,
wil ik niet dat ik zelf gelukkig ben?

(80) Als ik eenmaal de verlichtingsgeest heb opgewekt
met de wens dat alle wezens gelukkig zijn,
waarom word ik dan boos,
als ik zie dat ze zelf wat geluk vinden?

(81) Als ik wens dat alle wezens boeddha's worden,
die overal in de drie bestaanssferen worden vereerd,
waarom word ik dan jaloers,
als ik zie dat ze wat werelds respect ontvangen?

(82) Als een familielid waarvoor ik zorg draag
en aan wie ik vele dingen moet geven,
erin zou slagen in zijn eigen levensonderhoud te voorzien,
zou ik dan niet blij zijn in plaats van boos?

(83) Als ik zelfs dit niet wens voor andere wezens,
hoe kan ik dan hun verlichting wensen?
Hoe kan iemand de verlichtingsgeest hebben
en kwaad worden als iemand anders iets krijgt?

(84) Wat maakt het uit of iets
aan een ander wordt gegeven of niet?
Of hij het krijgt of het in het huis van de sponsor blijft,
in beide gevallen heb ik er niets aan.

(85) Waarom gooi ik mijn verdienste,
het vertrouwen in mij en mijn kwaliteiten weg
(door boos te worden)?
Waarom ben ik niet boos (op mijzelf) omdat ik de oorzaken
voor het maken van winst niet bezit?

(86) Als je geen spijt hebt over het kwaad
dat je hebt gedaan, mijn geest,
waarom wil je dan concurreren met anderen,
die verdienstelijke activiteiten hebben verricht?

(87) Ook al is je vijand ongelukkig,
wat heb je eraan om daar blij over te zijn?
Je wensen alleen
zullen geen oorzaak van zijn ondergang worden.

(88) Zelfs als hij lijden ervaart overeenkomstig je wensen,
wat heb je eraan om daar blij over te zijn?
Wat kan er nog verdorvener zijn dan te zeggen:
“daardoor zal ik tevreden worden?”

(89) Deze haak, uitgeworpen door de vissers van verstorende emoties,
is ondraaglijk scherp.
Daardoor eenmaal gevangen,
zal ik zeker door de bewakers van de hel in grote ketels worden
gekookt.

(90) De eer van lofprijzingen en roem,
zal geen oorzaak worden van verdienste of van een langer leven.
Het zal geen oorzaak worden van kracht of van gezondheid.
het zal zelfs geen oorzaak worden van lichamelijk welbehagen.

(91) Als ik zou weten wat mijn eigen doel is,
wat zou ik hierin dan voor waarde vinden?
Als ik enkel wat mentaal geluk wil,
moet ik mij toeleggen op sieraden en drinken.

(92) Als ik voor wat roem mijn rijkdom weggeef,
of mezelf laat doden,
wat kunnen die woorden dan nog voor me doen?
Wie zal er gelukkig mee zijn als ik dood ben?

(93) Kinderen huilen wanhopig,
als hun zandkastelen instorten.
Evenzo wordt mijn geest als een klein kind
wanneer de lofprijzingen en mijn roem afnemen.

(94) Omdat kortstondige geluiden geen bewustzijn hebben,
kunnen ze niet de intentie hebben om mij te prijzen.
Maar alleen omdat het de ander gelukkig maakt,
is mijn roem een oorzaak voor vreugde voor mij!

(95) Of de lofprijzingen nu betrekking hebben op mijzelf of op anderen,
hoe kan ik voordeel hebben bij de vreugde van de ander (die prijst)?
Omdat het zijn geluk en vreugde zijn,
zal ik er zelfs geen deel aan hebben.

(96) Als ik blij ben met zijn vreugde,
moet ik hetzelfde doen jegens iedereen.
Hoe komt het dan dat ik ongelukkig ben,
als anderen geluk vinden in wat hen vreugde schenkt?

(97) Daarom is de vreugde die ontstaat
uit de gedachte: “ik word geprezen,”
niet acceptabel.
Het is enkel kinderlijk gedrag.

(98) Lofprijzingen en dergelijke leiden me af
en ze ondermijnen zelfs mijn teleurstelling (met het wereldse leven).
Ze maken me jaloers op personen met goede kwaliteiten
en vernietigen al het goede.

(99) Daarom zijn degenen die nauw betrokken zijn
bij het om zeep helpen van mijn lofprijzingen en dergelijke,
tevens bezig mij te beschermen tegen overtredingen,
die leiden tot een wedergeboorte in de lagere bestaanswerelden.

(100) Omdat ik naar vrijheid streef,
hoef ik mij niet te binden met materiële winst en eerbetoon.
Waarom zou ik dan boos worden op iemand,
die mij van deze ketenen bevrijdt?

(101) Degenen die mij willen doen lijden,
zijn als de boeddha's die me golven van inspiratie schenken,
omdat ze ervoor zorgen dat ik niet degenereer, maar ontwikkel,
waarom zou ik dan boos op hen zijn?

(102) “Maar wat als iemand een obstakel wordt voor (het verzamelen)
van verdienste?”
Het is ook niet logisch boos op hem te worden.
omdat geen enkele zelfbeheersing zo effectief is als geduld,
dien ik het zeker te beoefenen.

(103) Als ik door mijn eigen tekortkomingen
niet geduldig ben met deze persoon,
ben ik alleen zelf een obstakel voor het beoefenen
van deze oorzaak voor het verzamelen van verdienste.

(104) Als zonder zo iemand geen verdienste ontstaat
en met zo iemand wel verdienste ontstaat
en juist deze persoon de oorzaak is (van geduld en verdienste),
hoe kan ik dan zeggen dat hij een obstakel vormt?

(105) Als ik op een bepaald moment iets weggeef,
is een bedelaar geen obstakel voor vrijgevigheid
en het is niet correct te zeggen dat degenen die de
kloosterwijdingen geven,
een obstakel zijn voor het ontvangen van de kloosterwijdingen.

(106) Er zijn inderdaad veel bedelaars in deze wereld,
maar degenen die schade veroorzaken zijn schaars.
Als ik anderen geen schade heb berokkend,
zullen anderen mij geen schade berokkenen.

(107) Net zoals met een schat die in mijn huis verschijnt,
zonder dat ik er moeite voor hoef te doen,
dien ik blij te zijn met mijn vijand die mij helpt
met de beoefeningen van bodhisattva's.

(108) Omdat ik met hem (geduld) kan beoefenen,
is het passend dat de resultaten van mijn geduld
in de eerste plaats aan hem worden toegewijd,
want in deze zin is hij er de oorzaak van.

(109) Als (ik denk:) “mijn vijand is geen object van lofprijzingen
omdat hij geen intentie heeft om mij geduld te laten beoefenen,”
waarom zou ik dan de zuivere Dharma prijzen,
die een passende oorzaak is voor beoefening?

(110) Als (ik denk:) “de vijand is geen object van lofprijzingen
omdat hij de intentie heeft mij schade te berokkenen,”
hoe kan ik geduld beoefenen met mensen die
net als artsen altijd proberen mijn welzijn te bevorderen?

(111) Zo ontstaat geduld afhankelijk
van een geest vol haat.
Omdat (hij) de oorzaak is van geduld, is (zo'n persoon)
waardig om te worden geprezen, net zoals de heilige Dharma.

(112) De Boeddha heeft gezegd dat gewone wezens
als een veld voor het verzamelen van verdienste gelijk zijn aan
een boeddha-veld.
Velen die de wezens hebben behaagd,
hebben daarmee perfectie bereikt.

(113) De kwaliteiten van een boeddha worden evenzeer
in relatie tot gewone wezens als tot boeddha's ontwikkeld.
Waarom respecteer ik gewone wezens dan niet
op dezelfde manier als ik de boeddha's respecteer?

(114) Ze zijn niet gelijk in de kwaliteit van hun intentie,
maar wel in de resultaten die ze tot stand brengen.
In dit opzicht hebben de wezens goede kwaliteiten
en daarom wordt gezegd dat ze gelijk zijn.

(115) (De verdienste van) het met een liefdevolle geest eerbied
betuigen aan anderen,
is te danken aan de grootsheid van voelende wezens.
De verdienste van het vertrouwen in de Boeddha
is te danken aan de grootsheid van de Boeddha.

(116) Daarom zeggen we dat ze gelijk zijn in het aandeel,
dat ze hebben in het verwezenlijken van het boeddhaschap.
Ze zijn geen van allen gelijk aan de boeddha's,
die grenzeloze oceanen van goede kwaliteiten zijn.

(117) Zelfs als we de drie bestaanssferen zouden offeren,
zou dat niet voldoende zijn om eerbied te betuigen
aan de wezens waarin enkel een deel van de goede kwaliteiten
van de unieke verzameling goedheid verschijnt.

(118) Omdat de voelende wezens deel hebben
aan het ontwikkelen van de verheven boeddha-kwaliteiten
en ze in dit opzicht (met de boeddha's) overeenkomen,
is het logisch dat we de voelende wezens prijzen.

(119) Bovendien, wat voor methode is er
om de boeddha's terug te betalen,
die vrienden zijn zonder pretenties en grenzeloos voordeel
verschaffen,
anders dan het behagen van voelende wezens?

(120) Omdat het bevorderen van het welzijn van deze wezens
degenen terugbetaalt,
die voor hen hun lichaam opgeven en de diepste hellen binnengaan,
zal ik hen in alles wat ik doe behagen,
zelfs als ze mij veel schade berokkenen.

(121) Als degenen die mijn heren zijn,
voor het doel van de wezens zelfs hun eigen lichaam niet ontzien,
waarom gedraag ik me dan als een dwaas vol trots
en waarom gedraag ik me niet als een dienaar?

(122) Door hun geluk worden de boeddha's behaagd
en worden zij geschaad, dan mishaagt dat de boeddha's.
Daarom zal ik de boeddha's behagen als ik de wezens vreugde schenk
en schaad ik de boeddha's als ik de wezens schaad.

(123) Net zoals de zintuiglijke objecten mijn geest niet gelukkig maken,
als mijn lichaam in lichterlaaie staat,
is er geen methode om degenen die het grote mededogen bezitten
te behagen, wanneer ik voelende wezens schaad.

(124) Omdat ik de wezens schade heb berokkend
en daarmee degenen, die het grote mededogen bezitten,
heb mishaagd,
beken ik nu al die schadelijke activiteiten individueel.
Verdraag alstublieft al het onbehagen dat ik heb veroorzaakt.

(125) Van nu af aan zal ik om de tathagata's te behagen,
afzien van het berokkenen van schade en de wereld dienen.
Zelfs als vele wezens mij schoppen of slaan
en zelfs als ik sterf, zal ik de beschermers van de wereld behagen.

(126) Het leidt geen twijfel dat degenen, die het grote mededogen
bezitten,
alle wezens als hun gelijke beschouwen.
Bovendien zien degenen, die de (boeddha) natuur van de wezens zien,
de boeddha's zelf.
Waarom respecteer ik hen dan niet?

(127) Daarmee behaag ik alle tathagata's
en bereik ik tevens volkomen mijn eigen doel.
Bovendien hef ik het lijden van de wereld ermee op.
Daarom moet ik te allen tijde (de drie soorten geduld) beoefenen.

(128) Als bijvoorbeeld een paar manschappen van de koning
talrijke mensen schade berokkenen,
zullen degenen met een vooruitziende blik
zich niet wreken, zelfs als ze dit wel kunnen.

(129) Ze zien immers dat deze manschappen niet alleen staan,
maar gesteund worden door de macht van de koning.
Op dezelfde manier moet ik zwakke wezens
die mij een beetje schaden niet onderschatten.

(130) Zij worden immers gesteund door de bewakers van de hel
en door allen die het grote mededogen bezitten.
Ik moet dus net als de onderdanen van een toornige koning
proberen om alle wezens te behagen.

(131) Zou zo'n koning, zelfs als hij boos zou worden,
de helse pijn kunnen veroorzaken,
die het gevolg is dat ervaren moet worden
door het schaden van voelende wezens?

(132) Zelfs als zo'n koning mij tevreden zou willen stellen,
zou hij me toch nooit het boeddhaschap kunnen schenken
dat het gevolg is dat wordt verkregen
door het behagen van alle voelende wezens.

(133) Waarom zie ik niet in
dat het bereiken van mijn toekomstig boeddhaschap,
alsook alle glorie, roem en geluk in dit leven,
allemaal voortkomen uit het behagen van voelende wezens?

(134) In het cyclische bestaan veroorzaakt geduld schoonheid,
gezondheid en een goede naam,
waardoor ik lange tijd zal leven
en de omvangrijke genietingen van een universele heerser
zal verwerven.

***7. Enthousiaste volharding***
(1) Zo zal ik op basis van dit geduld, enthousiaste volharding beoefenen,
want het is door zulke volharding dat ik de verlichting zal bereiken.
Net zoals er geen beweging is zonder wind,
ontstaat er geen verdienste zonder enthousiaste volharding.

(2) Wat is enthousiaste volharding? Het is vreugde scheppen
in wat heilzaam is.
De obstakels ervan zijn luiheid door onverschilligheid,
door gehechtheid aan verkeerde activiteiten
en ontmoediging door minderwaardigheidsgevoel.

(3) Door ledigheid, gehechtheid aan plezier,
door verlangen naar slaap
en door een gebrek aan teleurstelling in het cyclische bestaan,
kan luiheid erg krachtig worden.

(4) Verstrikt in het vangnet van verstorende emoties,
gevangen en meegesleept in het gezwoeg der geboorten,
hoe is het mogelijk dat ik tot nu toe niet weet
dat ik ben neergedaald in de muil van de heer van de dood?

(5) Zie jij (mijn geest) dan niet
dat hij systematisch mijn soortgenoten afslacht?
Degene die hiervoor zijn ogen blijft sluiten,
gedraagt zich als een buffel bij de slachter.

(6) Hoe kun je van een maaltijd genieten, wanneer de heer van de dood,
nadat hij alle ontsnappingswegen heeft afgesloten,
op zoek is naar iemand die hij kan doden?
En hoe kun je nog genieten van slaap?

(7) Omdat ik binnenkort zal sterven,
tot dat moment zal ik verdienste verzamelen!
Maar als ik dan pas luiheid uitban,
wat kan ik op dat verkeerde moment nog doen?

(8) Ook al is dit nog niet gedaan, dat nog maar net begonnen
en is iets anders nog maar half af,
als de Heer van de Dood plotseling komt, zal ik denken:
“Helaas, het is afgelopen!”

(9) Hun gezicht zal nat zijn van tranen.
Met rode, gezwollen ogen van bitter verdriet,
zullen mijn familieleden alle hoop verliezen,
terwijl ze de voorbodes van de Heer van de Dood zien.

(10) Gekweld door de herinneringen aan de eigen schadelijke activiteiten,
zal ik de geluiden van de hellen horen
en het van angst in mijn broek doen.
Wat kan ik in die situatie nog doen?

(11) Als jij (mijn geest) zelfs in dit leven overvallen wordt door angst
als een levende vis die in heet zand wordt gerold,
wat moet ik dan zeggen over de ondraaglijke pijnen,
die het gevolg zijn van schadelijke activiteiten?

(12) Hoe kan ik zo op mijn gemak zijn,
als ik activiteiten heb verricht,
die tot gevolg zullen hebben dat mijn gevoelige kinderlichaam
in de hete hel door kokend zuur wordt aangevreten?

(13) Degenen die resultaten willen zonder volharding
en degenen die snel geïrriteerd zijn, ondervinden veel problemen
en zullen wanneer ze door de dood worden gegrepen kermen:
net zoals de goden: “Oh nee, ik voel mij niet goed.”

(14) Vertrouw op dit menselijke schip
en steek de grote rivier van het lijden over.
Het is nu niet het moment om te slapen, dwaas,
zo'n schip is moeilijk opnieuw te verkrijgen.

(15) Waarom keer jij (mijn geest) je af van de oorzaak van
grenzeloos geluk,
het hoogste plezier, de heilige leer?
Waarom ben je afgeleid door de oorzaken van ellende
en schep je vreugde in afleiding en amusement?

(16) Zonder toe te geven aan ontmoediging,
moet ik moed verzamelen en mijn eigen meester zijn.
Ik dien mijzelf en anderen gelijk te schakelen
en mijzelf met anderen te verwisselen.

(17) Ik mag nooit toegeven aan het minderwaardigheidsgevoel
en denken: “hoe kan ik ooit de verlichting bereiken?”
Want de Boeddha, die altijd de waarheid spreekt,
heeft waarlijk verklaard:

(18) Dat zelfs bijen en vliegen,
stekende muggen en maden,
de zo moeilijk te bereiken verlichting zullen bereiken
als ze de kracht van enthousiaste volharding opwekken.

(19) Waarom zou ik, die als mens ben geboren
en in staat ben goed van kwaad te onderscheiden,
niet in staat zijn het boeddhaschap te bereiken,
als ik mezelf toeleg op de beoefeningen van bodhisattva's?

(20) “Toch maakt het me bang als ik er aan denk
dat ik misschien zelfs mijn armen en benen zal moeten weggeven.”
Als ik geen onderscheid maak tussen zwaar lijden en licht ongemak,
zal ik, door verwarring, onnodig angstig worden.

(21) Over een periode van ontelbaar keer tien miljoen eonen,
ben ik talloze malen gesneden,
gestoken, verbrand en levend gekookt
en nog heb ik daardoor de verlichting niet bereikt.

(22) Het lijden dat ik ervaar
in het verwezenlijken van de verlichting is beperkt.
Het is als de pijn van een operatie die tot doel heeft
een groter ongemak weg te nemen en de pijn op te heffen.

(23) Zelfs artsen heffen ziekten op
met onplezierige medische behandelingen.
Daarom moet ik om de talrijke soorten lijden te overwinnen
een beetje ongemak kunnen verdragen.

(24) De Allerhoogste Geneesheer gebruikt
geen gewone medische behandelingen zoals deze.
Grenzeloze grote problemen geneest hij
met bijzonder zachtaardige technieken.

(25) De Gids van de Wezens moedigt ons aan
om in het begin dingen zoals voedsel te geven,
zodat we later, als we hier eenmaal aan gewend zijn geraakt,
zelfs ons eigen vlees kunnen schenken.

(26) Op het moment waarop mijn geest zover is ontwikkeld,
dat ik mijn eigen lichaam als voedsel kan zien,
kan het ook geen problemen meer geven,
als ik mijn eigen vlees en dergelijke weggeef.

(27) Omdat alle schadelijke activiteiten zijn opgegeven, is er
geen lijden meer
en dankzij wijsheid is er geen gebrek aan vreugde.
Maar nu ik nog verstoord ben door verkeerde ideeën en
schadelijke activiteiten,
lijden zowel mijn lichaam als mijn geest.

(28) Als hun lichaam behaaglijk is dankzij hun verdienste
en hun geest gelukkig dankzij hun wijsheid,
waarom zouden degenen die het (grote) mededogen bezitten dan
ontmoedigd raken,
terwijl ze voor het welzijn van anderen in het cyclische bestaan
verblijven?

(29) Door de kracht van de verlichtingsgeest,
zuivert de bodhisattva zijn schadelijke activiteiten van het verleden
en verzamelt hij een oceaan van verdienste.
Daarom is gezegd dat hij de shravaka's overtreft.

(30) Welke verstandige persoon kan gezeten op het paard,
de verlichtingsgeest, die alle teleurstelling en vermoeidheid verjaagt,
met een geest die van vreugde naar vreugde gaat,
ooit nog onverschillig worden (en het heilzame uitstellen)?

(31) De krachten voor het verwezenlijken van het welzijn van
voelende wezens zijn:
aspiratie, standvastigheid, vreugde en ontspanning.
Aspiratie wordt opgewekt door over de oorzaken van het lijden
en over de voordelen van (enthousiaste volharding) te
contempleren.

(32) Nadat ik de ongunstige condities heb opgegeven,
moet ik mij inspannen om mijn enthousiaste volharding
te vergroten
door aspiratie, standvastigheid, vreugde en ontspanning
en gemachtigd door de kracht van introspectie.

(33) Ik zal de grenzeloze fouten
van mijzelf en alle andere wezens moeten overwinnen
en om elk van deze tekortkomingen op te heffen,
moet ik misschien wel een oceaan van eonen volharden.

(34) Als ik in mijzelf nog geen fractie zie van het doorzettingsvermogen
dat nodig is om te beginnen om deze fouten op te heffen,
bevind ik mij in een situatie van grenzeloos lijden.
Waarom heb ik dan nog geen hartaanval?

(35) Ik zal talrijke voortreffelijke kwaliteiten
voor mijzelf en anderen moeten ontwikkelen
en aan de oorzaken van elk van deze kwaliteiten moeten wennen,
tot er misschien wel een oceaan van eonen is verstreken.

(36) Maar ik heb nooit enige gewenning opgedaan
aan zelfs een fractie van deze voortreffelijke kwaliteiten!
Wat vreemd dat ik deze geboorte, die ik heb verkregen,
zo maar doelloos voorbij laat gaan!

(37) Ik heb geen offergaven aan de boeddha's aangeboden,
ik heb de mensen het plezier van grote feesten niet geschonken,
noch heb ik activiteiten voor de leer verricht.
Ik heb niet in de behoeften van de armen voorzien,

(38) Ik heb degenen die bang zijn geen bescherming geboden,
noch heb ik de zwakken geluk geschonken.
Het enige wat ik heb bereikt
is het lijden en de kwellingen in de baarmoeder.

(39) Door mijn gebrek aan overtuiging en aspiratie voor de Dharma
in dit en in mijn voorgaande levens,
zijn deze ontberingen ontstaan.
Wie geeft ooit zijn aspiratie voor de Dharma op?

(40) De machtige Boeddha heeft gezegd,
dat aspiratie de wortel is van alles wat heilzaam is.
Het ontstaat door een voortdurend mediteren
over de rijpende gevolgen van activiteiten.

(41) Door schadelijke activiteiten
ontstaan fysieke pijn,
mentale onvrede, alle soorten angst
en een scheiding van alles waarnaar we verlangen.

(42) Door heilzame activiteiten, gemotiveerd door de (verlichtings)geest,
zal ik altijd en overal waar ik kom worden geëerd
en worden overladen met de daaruit resulterende
vruchten van mijn verdienste.

(43) Hoewel degenen die negatieve activiteiten verrichten naar
geluk verlangen,
zullen zij altijd en overal waar ze gaan,
volkomen worden overweldigd door de wapens van pijn,
als gevolg van deze negativiteit.

(44) Als gevolg van heilzame activiteiten zal ik een verheven geboorte
vinden in het ruime, koele hart van een geurige lotus,
die haar bloembladen openvouwt in het licht van de Boeddha,
waar ik zal worden gevoed door de zoete woorden
van de Overwinnaar
en als een bodhisattva tevoorschijn zal komen in aanwezigheid
van de Overwinnaar.

(45) Als gevolg van vele schadelijke activiteiten, zal ik levend worden gevild
door de beulen van Yama
en in die pijnlijke situatie zal, door heet vuur gesmolten, gloeiend
koper in mijn lichaam worden gegoten.
Met vlammende zwaarden en speren zal mijn vlees in honderd
stukken worden gesneden
en ik zal op de gloeiende ijzeren bodem vallen.

(46) Daarom dien ik overtuigd te zijn van het heilzame
en er met veel respect op te mediteren.
Ik dien het heilzame te beginnen op de manier van Vajravaja
en vervolgens op zelfvertrouwen te mediteren.

(47) Voor ik besluit om ergens wel of niet aan te beginnen,
dien ik eerst te onderzoeken of ik het kan volbrengen.
Als ik het niet kan, is het beter om er niet aan te beginnen,
maar als ik eenmaal ergens aan ben begonnen,
is het beter om niet meer af te haken!

(48) Als ik dit wel doe, zal deze gewoonte doorgaan in toekomstige levens
en mijn negativiteit en problemen zullen toenemen.
Tevens zullen andere activiteiten door het rijpen
van de gevolgen hiervan
zwakker zijn en niet worden volbracht.

(49) Zelfvertrouwen moet worden toegepast op (heilzame) activiteiten,
(het overwinnen van) verstorende emoties en op mijn capaciteit
(dit te doen).
De gedachte: “ik zal het zelf doen”,
is zelfvertrouwen in actie.

(50) Verzwakt door de verstorende emoties in hun geest,
slagen wereldse wezens er niet in hun eigen belang
tot stand te brengen.
Omdat zij er zelf niet toe in staat zijn,
zal ik het voor hen doen.

(51) Ook al doen anderen verkeerde dingen,
waarom zou ik hier blijven zitten niets doen?
Ik doe deze dingen niet uit hoogmoed,
het is beter voor mij niet trots te zijn.

(52) Zelfs de kraaien gedragen zich alsof ze arenden zijn,
als ze een stervende slang vinden.
Indien mijn zelfvertrouwen net zo zwak is,
zullen zelfs kleinere fouten me schaden.

(53) Hoe kunnen degenen die laf hun inspanning hebben opgegeven,
door deze gebrekkigheid ooit zichzelf bevrijden?
Degenen die met zelfvertrouwen enthousiaste volharding
ontwikkelen,
zijn zelfs door de grootste (obstakels) niet te overwinnen.

(54) Daarom zal ik met een standvastige geest,
alle zwakheden overwinnen.
Als ik mij door een overtreding laat verslaan,
wordt mijn wens om de drie bestaanssferen te overwinnen een farce.

(55) Ik zal hen allemaal overwinnen
en niets zal mij nog overwinnen!
Als kind van de overwinnaar die als een leeuwenkoning is,
zal ik voortdurend mijn zelfvertrouwen bewaren.

(56) Iemand die onder invloed van trots verkeert,
is geen overwinnaar van de verstorende emoties.
Degenen die zelfvertrouwen hebben, komen niet onder invloed
van de vijand,
terwijl de eersten onder invloed van de vijand trots verkeren.

(57) Opgeblazen door de verstorende emotie trots,
zal men door trots naar de lagere bestaanswerelden worden gedreven,
wordt het vreugdevolle festijn van het mens-zijn vernietigd
en zal men een slaaf worden die het voedsel van anderen eet.

(58) Dom, lelijk, zwak en overal veracht,
mensen die opgeblazen zijn door trots
worden (helaas) ook (vaak) tot de personen met zelfvertrouwen
gerekend.
Vertel me, wat is er meer aandoenlijk dan dit?

(59) Degene die het zelfvertrouwen vindt om de vijand trots
mee te overwinnen, is de overwinnende held.
Hij heeft echt zelfvertrouwen!
Degene die de verspreiding van de vijand trots zeker overwint,
vervult de wensen van de wezens en volbrengt het resultaat
van een overwinnaar.

(60) Als ik mijzelf te midden van een menigte verstorende emoties bevind,
zal ik ze op duizend manieren verdragen.
Als een leeuw te midden van vossen,
zal ik niet door deze verstorende menigte worden aangetast.

(61) Wanneer ze bang zijn voor dreigend gevaar,
zullen mensen altijd als eerste hun ogen beschermen.
Net zo, zal ik in tijden van crisis
nooit onder invloed komen van de verstorende emoties.

(62) Het is nog beter voor mij te worden verbrand,
gedood of te worden onthoofd,
dan te buigen voor de vijand,
de altijd aanwezige verstorende emoties.

(63) Net zoals degenen die opgaan in de vreugdevolle resultaten
van een spel,
wordt een bodhisattva aangetrokken tot de taak die hij verricht.
Hij heeft er nooit genoeg van,
het brengt hem enkel vreugde.

(64) Hoewel mensen werken om gelukkig te zijn,
is het dubieus of ze daardoor gelukkig zullen worden.
Maar degenen wier werk zelf vreugde is,
zullen vreugde vinden terwijl ze hun werk doen.

(65) Als ik nooit tevreden ben met de objecten van mijn verlangens,
die als zoete honing zijn, die kleeft aan de rand van een scheermes,
hoe kan ik dan wel tevreden zijn met de hoeveelheid verdienste
die ik heb,
die zal rijpen in geluk en vrede?

(66) Om deze taak te volbrengen,
zal ik deze taak ondernemen zoals een olifant,
die aangespoord door de hitte van de middagzon,
in een verkoelend meertje duikt.

(67) Als mijn krachten afnemen en ik moe word, moet ik ontspannen
en mijn bezigheden stoppen, zodat ik er later mee verder kan gaan.
Nadat ik iets goed heb gedaan, kan ik het naast me neerleggen
met de wens het volgende (project) te volbrengen.

(68) Net zoals een krijger op het strijdveld
de zwaarden van de vijand nadert en ontwijkt,
zo zal ik de wapens van de verstorende emoties vermijden
en deze vijanden, de verstorende emoties verslaan en verpulveren.

(69) Als een krijger in de strijd zijn zwaard laat vallen,
zal hij het vol angst onmiddellijk weer oprapen.
Net zo zal ik, als ik het wapen herinnering verlies,
uit angst voor de hel snel mijn herinnering herstellen.

(70) Net zoals vergif zich via de bloedsomloop
door heel het lichaam verspreidt,
zo zullen fouten mijn geest doordringen,
wanneer ze daartoe de gelegenheid krijgen.

(71) Degenen die de beoefeningen doen, dienen even gedisciplineerd
te zijn,
als een angstige man die een kan vol mosterdolie draagt,
terwijl hij, door iemand met een zwaard,
met de dood wordt bedreigd als hij een druppel morst.

(72) Net zoals ik pijlsnel zou opstaan
als een slang op mijn schoot was gekropen,
zo zal ik mij snel ontdoen van slaap en luiheid
wanneer ze dreigen op te komen.

(73) Iedere keer als ik iets schadelijks doe,
zal ik mezelf terechtwijzen en
er lang over nadenken hoe ik ervoor kan zorgen,
dat dit mij in de toekomst niet meer gebeurt.

(74) Op deze manier zal ik altijd, in iedere situatie,
op herinnering mediteren.
Door deze oorzaak zal ik spirituele leraren ontmoeten
en ernaar streven mij verstandig te gedragen.

(75) Om voor dit alles de nodige kracht te hebben,
zal ik mij, voordat ik aan een bepaalde activiteit begin,
de instructies in het hoofdstuk over bedachtzaamheid herinneren
en er vervolgens vreugdevol aan beginnen.

(76) Zoals een katoenpluisje (gemakkelijk)
door de wind heen en weer wordt bewogen,
net zo, zal snel worden volbracht
wat wordt voortgestuwd door mijn enthousiaste volharding.

***8.Meditatieve concentratie***
(1) Nadat op deze manier enthousiaste volharding is ontwikkeld,
dien ik mijn geest in eenpuntige concentratie te plaatsen,
want hij wiens geest is afgeleid,
bevindt zich tussen de kaken van de verstorende emoties.

(2) Door afzondering van lichaam en geest,
kan afleiding worden voorkomen.
Daarom moet ik het wereldse leven opgeven
en onnodige gedachten volledig uitbannen.

(3) Door gehechtheid (aan mensen) en door verlangen naar
winst en dergelijke,
is het wereldse leven nog niet op te geven.
Daarom, om deze volledig op te gegeven,
dienen verstandige mensen aldus te analyseren.

(4) In de wetenschap dat verstorende emoties volkomen
worden overwonnen
door diep inzicht (Vipassana) gecombineerd met
gestilde concentratie (Shamatha),
dien ik eerst gestilde concentratie te ontwikkelen.
Dit wordt bereikt door de subtiele vreugde van degenen
die niet hechten aan de wereld.

(5) Door de gehechtheid die het ene vergankelijke wezen
voor het andere vergankelijke wezen heeft,
zal het zijn geliefden
vele duizenden levens lang niet meer zien.

(6) “Als ik hen niet zie, ben ik ongelukkig
en kan mijn geest niet in meditatie worden geplaatst.”
Maar zelfs als ik hen zie, is er geen tevredenheid
en word ik net als voorheen gekweld door verlangen.

(7) Door gehechtheid aan voelende wezens,
ben ik volkomen verduisterd met betrekking tot
de uiteindelijke realiteit.
Mijn teleurstelling in het cyclische bestaan verzandt
en tenslotte word ik gekweld door ellende.

(8) Door enkel aan hen te denken,
zal dit leven zonder betekenis voorbijgaan.
Bovendien zullen vergankelijke vrienden en familieleden
zelfs mijn Dharma-beoefening, die leidt tot permanente bevrijding,
vernietigen.

(9) Als ik mij gedraag als de kinderlijke wezens,
zal ik zeker naar de lagere bestaanswerelden voortgaan.
Als ik daar terecht kom door hen die ongelijk zijn (aan de boeddha's),
waarom vertrouw ik dan op deze kinderlijke wezens?

(10) Het ene ogenblik zijn ze nog vrienden
en het volgende ogenblik worden ze vijanden.
Omdat ze zelfs kwaad worden in vreugdevolle situaties,
is het moeilijk gewone mensen te behagen.

(11) Ze worden boos als iets nuttigs wordt gezegd
en ze leiden mij ook af van wat nuttig is.
Als ik niet luister naar hetgeen ze te zeggen hebben,
worden ze boos en migreren daardoor naar lagere bestaanswerelden.

(12) Ze zijn jaloers op hun meerderen, wedijveren met hun gelijken,
zijn trots tegen hun ondergeschikten, verwaand als ze
worden geprezen
en worden kwaad als iets onplezierigs wordt gezegd.
Wanneer wordt ooit welzijn ontvangen van kinderlijke wezens.

(13) Als ik omga met kinderlijke wezens, zal ik samen
met die kinderlijke wezens zeker schadelijke activiteiten verrichten,
zoals het mezelf prijzen en anderen kleineren
en kletsen over het plezier in het cyclische bestaan.

(14) Als ik mijzelf op deze manier op anderen verlaat,
zal dat enkel ongeluk brengen,
omdat zij mijn welzijn niet zullen vergroten
en ik hun welzijn niet kan vergroten.

(15) Daarom zou ik ver weg van deze kinderlijke mensen
moeten vluchten.
Als ik hen ontmoet, dien ik hen te behagen door blij te zijn,
zonder erg vertrouwelijk met hen te worden.
Ik dien mij goed te gedragen uit beleefdheid.

(16) Net zoals een bij de honing uit een bloem neemt,
dien ik enkel te nemen wat ik nodig heb voor mijn
Dharma-beoefening
en afstandelijk te blijven,
alsof ik hen nooit eerder had gezien.

(17) “Ik heb veel materiële rijkdom en een goede naam
en vele mensen mogen mij graag”,
Als ik met deze gedachten mijn arrogantie vasthoud,
zal ik na mijn sterven vreselijk bang worden.

(18) Daarom zul jij, mijn totaal verwarde geest,
door het verzamelen van alle soorten objecten
waaraan je gehecht bent,
een duizendvoudig lijden teweegbrengen.

(19) Daarom zorgen de wijzen ervoor dat ze niet hechten,
maar wekken ze angst op voor gehechtheid.
Begrijp goed met een standvastige geest,
dat dit de natuur is van de objecten die moeten worden opgegeven.

(20) Zelfs als ik veel winst maak,
beroemd ben of een goede reputatie heb,
is het ondanks de hoeveelheid rijkdom en roem, die ik heb
verzameld,
dubieus waartoe deze zullen leiden.

(21) Hoe kan ik vreugde scheppen in lofprijzingen,
als er iemand anders is die mij kleineert?
En waarom ben ik niet blij met kritiek,
als iemand anders mij prijst?

(22) Als zelfs de Boeddha niet in staat was alle verschillende wezens
met hun uiteenlopende overtuigingen te behagen,
wat moet dan nog gezegd worden over een gewone persoon als ikzelf?
Daarom dien ik mijn gehechtheid aan wereldse wezens op te geven.

(23) Ze kleineren degenen die geen rijkdom hebben
en spreken kwaad over degenen die wel rijkdom bezitten.
Hoe kunnen degenen, die van nature zo moeilijk zijn
om mee om te gaan,
vreugde in mij vinden?

(24) De tathagata's hebben gezegd,
dat men beter geen vriendschap kan sluiten met kinderlijke wezens,
omdat ze nooit gelukkig zijn,
als ze hun zin niet krijgen.

(25) Wanneer zal ik eindelijk in het bos wonen,
tussen de herten, de vogels en de bomen,
die nooit iets vervelends zeggen
en verrukkelijk zijn om te bevrienden?

(26) Als je eenmaal in grotten,
of in leegstaande tempels,
of aan de voet van sublieme bomen verblijft:
kijk nooit om, en ontwikkel onthechting!

(27) Wanneer zal ik zonder gehechtheid in plaatsen verblijven,
waaraan ik niet vasthoud als mijn bezit,
die van nature ruim zijn
en waar ik in alle vrijheid mijn beoefeningen kan doen?

(28) Wanneer zal ik zonder angst kunnen leven
met enkel een paar dingen zoals een bedelnap
en gewaden die niemand meer wil dragen
of die zelfs dit lichaam niet meer verbergen?

(29) Als ik eenmaal naar de begraafplaatsen ben vertrokken,
wanneer zal ik eindelijk begrijpen,
dat mijn lichaam en de lijken van anderen
aan elkaar gelijk zijn in termen van verval?

(30) Dan zullen ook met betrekking tot mijn eigen lichaam,
door de stank ervan zelfs de vossen
niet meer in de buurt komen.
Dit is hoe het plotseling zal eindigen.

(31) Hoewel dit lichaam ontstond als een geheel,
zullen vlees en beenderen die gelijktijdig ontstonden,
na het sterven uiteenvallen en worden gescheiden.
Wat moeten we dan nog zeggen over het scheiden van vrienden en
geliefden?

(32) Elk levend wezen wordt alleen geboren
en sterft ook helemaal alleen.
Als niemand anders in zijn leed kan delen,
wat is dan het nut van geliefden die enkel (de beoefening) hinderen?

(33) Zoals reizigers die onderweg zijn,
de ene plaats verlaten en de andere bereiken,
net zo zullen degenen, die zich op het pad van het geconditioneerde
bestaan bevinden,
het ene leven verlaten en het volgende bereiken.

(34) Totdat de tijd aanbreekt waarop dit lichaam
door vier baardragers zal worden ondersteund
en wereldse personen door verdriet worden getroffen,
zal ik mij in het bos terugtrekken.

(35) Zonder vrienden en zonder vijanden,
zal dit lichaam alleen in afzondering verblijven.
Als ik nu al tot de doden word gerekend,
zal er ten tijde van mijn sterven niemand zijn die treurt.

(36) En omdat er niemand in de buurt zal verblijven,
die mij met zijn treurnis stoort,
zal er niemand zijn die mij afleidt
van mijn herinnering aan de Boeddha.

(37) Daarom zal ik alleen verblijven
in vreugdevolle mooie bossen,
waar ik met weinig moeilijkheden, gelukkig en blij zal zijn
en waar ik alle afleidingen zal pacificeren.

(38) Nadat ik alle andere gedachten heb opgegeven,
zal ik maar één mentale activiteit hebben
en erin volharden mijn geest
in diepe concentratie te plaatsen en te bedwingen.

(39) Zowel in deze wereld als in de volgende
ontstaat door begeerte enkel ongeluk:
in dit leven doden, opsluiten en slaan,
produceren in het volgende leven het lijden van de hellen.

(40) Voor bepaalde gunsten
worden eerst vele verzoeken door tussenpersonen gedaan
en worden alle soorten negativiteit
of zelfs schandalen niet voorkomen.

(41) Men verricht er angstaanjagende daden voor
en zal er zelfs zijn rijkdom aan spenderen.
Maar de lichamen waarvan men
in een seksuele omhelzing zo intens geniet,

(42) zijn niets anders dan skeletten.
Ze zijn zonder vrijheid en zonder zelf.
Waarom ga ik niet naar de staat voorbij het lijden,
in plaats van zo vol begeerte en vol verlangen te zijn?

(43) In eerste instantie deed ik mijn best haar sluier op te tillen,
maar toen die was opgetild, keek ze verlegen omlaag.
Daarvoor was haar gezicht bedekt met een shawl,
of er wel of niet iemand keek.

(44) Nu ik rechtstreeks het gezicht aanschouw,
dat aanleiding gaf voor verstorende emoties,
waarom vlucht ik ervan weg,
nu het is blootgelegd door de gieren?

(45) Voorheen beschermde ik haar volkomen,
als anderen zelfs maar naar haar keken.
Waarom, gierigaard, bescherm je haar niet meer,
nu haar lichaam door de (vogels) wordt verslonden?

(46) Gieren en andere (dieren) verorberen deze verzameling vlees,
die nu tot voedsel strekt van anderen!
Waarom heb ik er bloemenkransen,
sandelhoutparfum en sieraden aan geschonken?

(47) Als je bang bent voor de lijken die je ziet,
terwijl ze niet eens meer bewegen,
waarom ben je dan niet bang voor de wandelende lijken,
die door een paar impulsen worden voortbewogen?

(48) Als je gehecht bent zolang het lichaam (door de huid) is bedekt,
waarom verlang je er dan niet meer naar als het van de huid
is ontdaan?
Als je het dan niet meer nodig hebt,
waarom wil je er gemeenschap mee, zolang het is bedekt?

(49) Als zowel uitwerpselen als speeksel,
alleen uit voedsel ontstaan,
waarom heb je dan een afkeer van uitwerpselen
en schep je wel vreugde in speeksel?

(50) Katoen voelt zacht aan bij aanraking,
maar terwijl men geen seksuele genot vindt in een kussen,
maakt men zichzelf wijs dat een mensenlichaam geen smerige
geur voortbrengt.
Door lust is men verward omtrent wat onzuiver is!

(51) Verwarde, negatieve en wellustige personen
worden zelfs boos op een katoenen kussen,
ook al is het bij aanraking zacht,
omdat ze er niet mee kunnen slapen.

(52) Als je niet aan onzuivere dingen hecht,
waarom omhels je dan de lagere lichaamsdelen van anderen,
die eigenlijk alleen maar kooien zijn van beenderen,
samengebonden met spieren en gepleisterd met vlees?

(53) Je bevat zelf al zoveel onzuivere substanties,
die je voortdurend moet ervaren.
Waarom heb je dan deze obsessie voor onzuiverheid
en verlang je naar andere zakken vol viezigheid?

(54) “Maar het is het vlees waarvan ik geniet!”
Als dit is wat je wilt aanraken en zien,
waarom verlang je dan niet naar vlees in zijn natuurlijke staat,
als het zonder bewustzijn is?

(55) Bovendien is het niet mogelijk om enig bewustzijn
waarnaar je zou kunnen verlangen, aan te raken of te zien.
Wat je kunt aanraken is niet het bewustzijn.
Waarom zou je je dan te buiten gaan aan zinloze gemeenschap?

(56) Is het niet vreemd dat men niet begrijpt,
dat het lichaam van anderen van nature onzuiver is?
Maar het is helemaal vreemd dat men niet begrijpt
dat het eigen lichaam van nature onzuiver is.

(57) Waarom laat men de jonge lotusbloem links liggen,
die zich door de onbewolkte stralen van de zon ontvouwt
en blijft de geest, gehecht aan wat onzuiver is,
genoegen scheppend in een kooi vol viezigheid?

(58) Als je weigert een plaats aan te raken,
die met uitwerpselen is bedekt,
waarom wil je dan het lichaam aanraken
waaruit de uitwerpselen ontstaan?

(59) Als je niet gehecht bent aan wat onzuiver is,
waarom heb je dan gemeenschap met de lagere lichaamsdelen
van anderen,
die ontstaan uit de onzuivere baarmoeder
en worden voortgebracht door het zaad daarin?

(60) Je hebt geen verlangen naar een kleine vieze made,
die uit een hoop viezigheid ontstaat.
Waarom verlang je dan naar dit lichaam, dat van nature
bijzonder onzuiver is
en dat ook door vieze substanties is voortgebracht?

(61) Niet alleen heb je geen correcte waarneming van
het eigen onzuivere lichaam,
maar door een obsessie voor onzuivere dingen,
verlang je ook nog naar andere zakken vol viezigheid.

(62) Zelfs aantrekkelijke dingen zoals kamfer,
gekookte rijst en gekookte groenten,
maken de grond vies en onzuiver,
als ze uit de mond worden gespuugd.

(63) Als je, hoewel die onzuiverheid
duidelijk zichtbaar is toch nog twijfels hebt,
moet je ook eens naar de onzuivere lichamen kijken
die op de begraafplaatsen zijn achtergelaten.

(64) Als je beseft dat een lichaam
bijzonder angstaanjagend wordt als de huid openligt,
hoe kun je dan ooit nog voor zoiets
vreugde opwekken?

(65) De parfum, waarmee het lichaam wordt opgesmukt,
is die van sandelhout en dergelijke en niet de geur van de ander.
Waarom ben ik dan zo gehecht aan anderen
om geuren die niet van henzelf zijn?

(66) Is het niet verstandig onthecht te zijn aan het lichaam,
als het van nature een slechte geur voortbrengt?
Waarom brengen degenen die naar de zinloze dingen verlangen,
lekkere geuren aan op hun lichaam?

(67) Bovendien, als de plezierige geur van het sandelhout komt,
hoe kan die dan van het lichaam komen?
Waarom ben ik dan gehecht aan het lichaam van anderen,
om geuren die niet van henzelf zijn?

(68) Als het naakte lichaam in zijn natuurlijke staat,
met lang haar, lange nagels en gele, goor ruikende tanden
en gehuld in de stank van zweet,
bijzonder angstaanjagend is,

(69) Waarom doe ik zoveel moeite om het te wassen,
als het een wapen is dat mij zal schaden?
Zo is deze wereld grondig gestoord door waanzinnige inspanningen
van degenen die verward zijn omtrent zichzelf.

(70) Als jij mijn geest in de begraafplaatsen tot inzicht komt
omdat je er alleen maar lijken ziet,
kun je dan nog vreugde vinden in de steden,
die als begraafplaatsen zijn, gevuld met bewegende lijken?

(71) Bovendien worden deze onzuivere lichamen
niet kosteloos verkregen.
Om hun welzijn te verwezenlijken, put men zichzelf uit
en zal men in de hellen en dergelijke worden geschaad.

(72) Als kind is men niet in staat rijkdom te vergaren
en wat kan men als jongeling doen?
Als ik tegen het einde van mijn leven rijkdom heb verzameld,
wat moet ik dan als bejaarde nog met verlangens?

(73) Sommige wellustige, slechte mensen
sloven zich uit door de hele dag te werken
en als ze thuis komen ligt hun uitgeputte lichaam
uitgeteld en gestrekt als een lijk.

(74) Sommigen ervaren ongemak doordat zij ver moeten reizen
en verstorende emoties doordat ze naar het buitenland moeten gaan.
Hoewel ze hevig naar hun echtgenote verlangen,
zien ze hun geliefde soms jarenlang niet.

(75) Sommigen die naar welvaart verlangen,
verkopen uit verwarring zichzelf voor dat doel.
Maar omdat ze niet krijgen wat ze verwachten, worden ze doelloos,
voortgedreven door de winden van het karma van anderen.

(76) Sommigen verkopen hun eigen lichaam
en worden machteloos door anderen misbruikt.
Als hun vrouwen kinderen baren,
worden die aan de voet van een boom of op een afgelegen plaats
geboren.

(77) Sommige dwazen, die door verlangens worden misleid,
denken: “ik zal (als soldaat) in mijn levensonderhoud voorzien.”
Hoewel ze bang zijn hun leven te verliezen, voeren ze oorlog.
Anderen verhuren zich als slaven uit winstbejag.

(78) Sommige wellustige mensen verwonden zelfs hun lichaam,
anderen spietsen zichzelf op de punt van een stok,
anderen steken zichzelf met een dolk en weer anderen branden
zichzelf.
zulke dingen gebeuren regelmatig.

(79) Vanwege het ongemak dat het verzamelen, bewaken en verliezen
met zich meebrengt,
moet men beseffen dat rijkdom verbonden is met talrijke problemen.
Degenen die afgeleid worden door gehechtheid aan rijkdom,
hebben geen gelegenheid om zich van het cyclische bestaan
te bevrijden.

(80) Wellustige mensen ervaren vele nadelen zoals deze
en weinig voordelen.
Net zoals dieren die rijtuigen trekken,
enkel een paar happen gras kunnen eten.

(81) Hoewel zelfs de dieren deze triviale dingen kunnen krijgen,
die niet schaars zijn en van weinig belang,
verspillen degenen, die gekweld worden door hun karma,
hun vrijheden en rijkdommen, die zo moeilijk zijn te verkrijgen.

(82) De (objecten van de) verlangens zullen zeker ophouden te bestaan
en men zal erdoor in helse staten vallen.
Het boeddhaschap wordt daarentegen bereikt
met een miljoenste van de inspanningen,

(83) Die men onafgebroken verricht in het streven naar dingen
die niet echt belangrijk zijn.
Daarom ervaren wellustige mensen meer ellende,
dan degenen die de bodhisattva-beoefeningen ondernemen en is er
voor hen geen verlichting.

(84) Door te contempleren over het lijden in de hellen en dergelijke,
dat het gevolg is van (verkeerde) verlangens,
wordt duidelijk dat het niet te vergelijken is met het lijden dat in
dit leven,
door wapens, gif, vuur, afgronden en vijanden kan worden ervaren.

(85) Door op deze manier een afkeer van verlangens op te wekken,
dien ik vreugde te scheppen in afzondering.
Zonder geruzie en verstorende emoties
verblijven degenen die fortuinlijk zijn in vredige wouden.

(86) Deze fortuinlijke personen leven in vreugdevolle woningen
van platte stenen,
geurend naar sandelhout en gekoeld door het maanlicht,
waarlangs vredig stille bosbeekjes stromen,
terwijl ze gedachten aan het welzijn van anderen koesteren.

(87) Ze verblijven net zolang als ze zelf willen
in leegstaande huizen, aan de voet van bomen en in grotten.
Omdat ze het lijden van het bewaken van bezit hebben opgegeven,
wonen ze zonder bedienden en beoefenen bedachtzaamheid.

(88) Vrij in hun beoefening en zonder gehechtheid,
hebben ze geen relaties met wie dan ook.
Zelfs de machtigen hebben moeite met het vinden
van zo'n tevreden en gelukkige beoefening.

(89) Na op deze manieren te hebben nagedacht
over de voordelen van afzondering,
dient men alle onnodige gedachten volkomen te pacificeren
en op de verlichtingsgeest te mediteren.

(90) Eerst dient men zich in te spannen door te mediteren
op de gelijkheid van zichzelf en anderen.
Omdat we gelijk zijn in termen van geluk en lijden,
dien ik alle wezens te beschermen zoals ik mijzelf bescherm.

(91) Hoewel het lichaam vele verschillende delen heeft, zoals de handen,
worden die als een geheel gezien en goed beschermd.
Net zo hebben de verschillende voelende wezens
in hun geluk en lijden,
allemaal, net als ik, de wens om gelukkig te zijn.

(92) “Het lijden dat ik ervaar,
is niet schadelijk voor anderen!”
Maar mijn lijden is ondraaglijk
doordat ik mij als mijzelf beschouw.

(93) Evenzo, hoewel het lijden van anderen
mij niet ten deel zal vallen,
is het als mijn lijden evenzeer moeilijk te verdragen,
doordat ik hen als mijzelf beschouw.

(94) Ik dien het lijden van anderen op te heffen,
omdat het lijden is, net als het mijne.
Ik dien het welzijn van anderen te bevorderen,
omdat zij voelende wezens zijn, net als ik!

(95) Als ikzelf en anderen gelijk zijn
in onze wens gelukkig te zijn,
wat is er dan zo bijzonder aan mij en
waarom streef ik naar geluk voor mijzelf alleen?

(96) Als ikzelf en anderen gelijk zijn
in onze wens om geen lijden te ervaren,
wat is er dan zo bijzonder aan mij en
waarom bescherm ik mijzelf wel en anderen niet?

(97) “Maar ik hoef hen niet te beschermen,
omdat hun lijden mij niet deert!”
Waarom bescherm ik mijzelf dan tegen toekomstig lijden,
terwijl dat mij nu ook niet schaadt?

(98) Het is een verkeerde onnodige gedachte te denken:
“Ik zal het lijden (in mijn volgende leven) moeten ervaren!”
Het is immers de ene persoon die sterft
en een andere die geboren zal worden.

(99) “Wanneer er in welk leven dan ook lijden bestaat,
moet de persoon in kwestie zich ertegen beschermen!”
Maar als de pijn in de voet niet de pijn in de hand is,
waarom beschermt de hand dan de voet?

(100) “Hoewel het niet logisch is,
wordt het gedaan door het vasthouden aan het zelf!”
Maar wat niet rechtvaardig is met betrekking tot mezelf en anderen,
dient met kracht te worden verworpen.

(101) Dingen als een bewustzijnsstroom en een verzameling (aggregaten),
bestaan relatief net als een kralensnoer en een leger.
Er bestaat geen bezitter van het lijden.
wie heeft er dan controle over?

(102) Omdat er geen eigenaar is van het lijden,
kan er helemaal geen onderscheid in worden gemaakt.
Omdat het lijden is, zal ik het opheffen.
Hoe komt het dat ik er zo zeker van ben (dat het lijden van anderen
mij niet aangaat)?

(103) “Waarom moet ik het lijden van iedereen opheffen?”
Dit is geen argument!
Als ik lijden voorkom, dien ik het lijden van iedereen te voorkomen.
Anders, omdat ik net als alle andere voelende wezens ben, (hoef ik
ook mijn eigen lijden niet te voorkomen).

(104) “Door mededogen zal mijn lijden toenemen,
dus waarom zou ik mij inspannen om het te ontwikkelen?”
Hoe kan het lijden door mededogen groter worden,
als ik nadenk over het lijden van de wezens?

(105) Als door het ongemak van één persoon,
het lijden van velen kan worden opgeheven,
zullen goedhartige mensen dat lijden accepteren
voor het welzijn van zichzelf en anderen.

(106) Daarom onttrok de bodhisattva Supusha Chandra,
die zich bewust was van de schade die de koning hem zou
toebrengen,
zich niet aan zijn eigen lijden
om het lijden van velen uit te putten.

(107) Zo zal degene wiens geest aldus grondig gewenning heeft opgedaan,
omdat hij graag de pijn van anderen pacificeert,
zelfs de diepste hel binnengaan,
zoals een wilde gans in een lotusvijver duikt.

(108) Zal de oceaan van vreugde,
die zal bestaan als alle wezens eenmaal vrij zijn,
mij geen voldoening geven?
Waarom zou ik berustende bevrijding wensen?

(109) Hoewel ik op deze wijze werk voor het welzijn van anderen,
dien ik niet hoogmoedig te zijn of mijzelf als geweldig te beschouwen.
Ik dien enkel vreugde te scheppen in het werken voor het welzijn van
anderen
en niet te hopen op de rijpende gevolgen ervan.

(110) Daarom, net zoals ik mijzelf bescherm
tegen zelfs de geringste onplezierige dingen,
zo dien ik ook voor anderen te handelen
met een beschermende en meedogende geest.

(111) Hoewel het niet een (inherent bestaand) functioneel ding is,
ben ik door (voortdurende) gewenning
de druppels sperma en bloed van anderen,
als mijn zelf gaan beschouwen.

(112) Waarom kan ik dan het lichaam van anderen
niet net zo als zelf beschouwen?
Zo is het niet moeilijk in te zien,
dat mijn lichaam ook dat van anderen is.

(113) Nu ik de tekortkomingen van de zelfkoesterende houding
en de oceaan van kwaliteiten van het koesteren van anderen weet,
zal ik alle egoïsme volkomen verwerpen
en mediteren op het accepteren van anderen.

(114) Waarom worden belichaamde wezens niet beschouwd
als de ledematen van de wezens,
net zoals de handen en dergelijke
worden beschouwd als ledematen van het lichaam?

(115) Als door gewenning de gedachte “van mij” is ontstaan
op basis van dit zelfloze lichaam,
waarom ontstaat dan door gewenning deze gedachte
niet net zo in relatie tot andere voelende wezens?

(116) Als ik op deze manier voor het welzijn van anderen werk,
mag ik geen hoogmoed opwekken of denken dat ik geweldig ben.
Het is net zoals met het eten van voedsel:
ik hoop niet iets terug te ontvangen.

(117) Daarom, zoals ik mijzelf bescherm
tegen zelfs de geringste onplezierige dingen,
net zo dien ik ook voor anderen
mijzelf te wennen aan een beschermende en meedogende geest.

(118) Daarom heeft de beschermer Avalokiteshvara,
om de angst om tussen andere wezens
in het cyclische bestaan te moeten verblijven,
op te heffen, door zijn grote mededogen zelfs zijn naam gezegend.

(119) Ik mag mij niet afwenden van wat moeilijk is,
want door de kracht van gewenning
kan ik zelfs ongelukkig worden door de afwezigheid van iemand
wiens naam mij eerder angst inboezemde.

(120) Daarom dienen degenen die ernaar verlangen
zichzelf en andere wezens spoedig bescherming te bieden,
de geheime instructies te beoefenen:
het verwisselen van zichzelf en anderen.

(121) Door gehechtheid aan het eigen lichaam,
ben ik bang zelfs voor een klein angstaanjagend object.
Waarom heb ik dan niet evenveel aversie als voor een vijand,
voor dit lichaam dat geboorte geeft aan angst?

(122) Door het verlangen naar een methode om de honger,
dorst en ziekte van het lichaam tegen te gaan,
worden vogels, vissen en herten gedood
en worden reizigers langs de kant van de weg beroofd.

(123) Voor winst en profijt,
doodt men zelfs de eigen vader en moeder
en steelt men eigendommen van de drie Juwelen,
waardoor men in de diepste hellen zal branden.

(124) Welke wijze persoon zal nog langer
naar dit lichaam verlangen, het beschermen en verwennen?
Wie zou het niet minachten
en het als een vijand beschouwen?

(125) “Als ik vrijgevig ben, wat zal ik dan nog overhouden om van te
genieten?”
Zulke egoïstische gedachten zijn kenmerkend voor geobsedeerde
geesten.
“Als ik dit geniet, wat zal ik dan nog overhouden om te geven?”
Zulke gedachten aan het welzijn van anderen zijn een kwaliteit van
de goden.

(126) Als ik voor mijn eigen welzijn, anderen heb benadeeld,
zal ik worden gekweld in helse ervaringen.
Als ik voor het welzijn van anderen mijzelf heb benadeeld,
zal ik al het goede bereiken.

(127) Door voor mijzelf een hoge status te wensen,
zal ik in lagere wedergeboorten terechtkomen, lelijk en dom.
Als ik daarentegen anderen hoogacht,
zal ik in hogere wedergeboorten worden bediend.

(128) Als ik anderen voor mijn eigenbelang gebruik,
zal ikzelf als gevolg daarvan als bediende moeten werken.
Als ik mijzelf in het belang van anderen inzet,
zal ik als gevolg daarvan een voorname positie ervaren.

(129) Al het geluk in de wereld komt voort
uit de wens dat anderen gelukkig zijn.
Al het lijden in de wereld ontstaat
door het verlangen naar geluk voor zichzelf alleen.

(130) Wat moet ik hier verder nog over uitleggen?
Kinderlijke wezens werken alleen uit eigenbelang,
terwijl de boeddha’s uitsluitend voor het welzijn van anderen
werken.
Zie het verschil tussen deze twee!

(131) Als ik mijn eigen geluk niet volkomen zuiver heb verwisseld
met het lijden van anderen,
zal ik de staat van boeddhaschap niet bereiken
en zelfs in het cyclische bestaan geen vreugde kennen.

(132) Nog los van wat voorbij deze wereld is,
omdat mijn bedienden niet goed werken
en mijn bazen mij niet goed betalen,
zullen zelfs mijn doelstellingen van dit leven niet worden vervuld.

(133) Ik zal (door egoïsme) de kansen van dit fortuinlijke leven verspillen
en daardoor het geluk van dit en volgende levens mislopen.
Doordat ik voor anderen problemen maak,
grijp ik verward naar ondraaglijk lijden.

(134) Als alle gewelddadigheid die in de wereld bestaat
en alle angst en pijn die bestaan,
zijn ontstaan uit het vasthouden aan het zelf,
wat kan deze boze geest (voor goeds) voor mij doen?

(135) Als ik de zelfkoesterende houding niet volledig opgeef,
zal ik niet in staat zijn het lijden op te heffen,
net zoals ik niet kan voorkomen dat ik mij brand,
zolang ik het vuur niet van mij af werp!

(136) Daarom zal ik, om de problemen die ik ondervind te overwinnen
en om het lijden van anderen te pacificeren,
mijn zelfkoesterende houding opgeven voor het koesteren van
anderen
en anderen net zo belangrijk beschouwen als mijzelf.

(137) “Ik ben nu helemaal ondergeschikt aan anderen!”
Hiervan, mijn geest, dien jij overtuigd te zijn.
Je moet aan niets anders meer denken,
dan aan het welzijn van alle wezens.

(138) Het is niet logisch dat ik met mijn ogen enzovoort,
die ik ondergeschikt heb gemaakt aan anderen, mijn eigen belang
nastreef.
Het is niet logisch dat ik met mijn ogen en dergelijke,
dingen doe die tegengesteld zijn aan het belang van anderen.

(139) Daarom dien ik andere wezens als het belangrijkst te beschouwen,
alles wat ik zie als mijn eigen lichaam of bezit,
dien ik mijzelf te ontnemen
en voor het welzijn van anderen te gebruiken.

(140) Nadat ik lagere wezens met mijzelf heb verwisseld
en ik mijzelf in de positie van de ander heb verplaatst,
kan ik mijn geest (als volgt) vrij maken van foutieve gedachten
door op jaloezie, wedijver en zelfoverschatting te mediteren:

(141) “Hij wordt geëerd en ik niet.
Ik ben niet zo rijk als hij.
Hij wordt geprezen en ik word veracht.
Hij is gelukkig en ik ben ongelukkig.”

(142) “Ik moet al het werk doen,
terwijl hij comfortabel blijft rusten.
Hij is een beroemdheid in deze wereld
en ik sta slechts bekend om een gebrek aan kwaliteiten.”

(143) Maar hoe komt het dat ik geen goede kwaliteiten heb?
Ik kan ook alle goede kwaliteiten ontwikkelen.
Hoewel vele wezens hoger zijn dan ik,
zijn er ook vele die lager zijn!

(144) De slechte conditie van mijn zelfdiscipline en zienswijzen,
is aan de kracht van mijn verstorende emoties en niet aan mijzelf
te wijten.
“Hij (de bodhisattva) moet op elke mogelijke manier proberen
mij te genezen
en zal daarin elk ongemak blijmoedig moeten accepteren.”

(145) “Desondanks ben ik niet zijn object van genezing,
waarom kleineert hij mij
en wat heb ik aan zijn goede kwaliteiten?”
“Hij (de bodhisattva) heeft weliswaar enkele goede kwaliteiten,

(146) Maar hij heeft onvoldoende mededogen met de wezens,
die in de giftige muil van de onfortuinlijke bestaanswerelden
verblijven.”
“Naar buiten toe is hij trots op zijn goede kwaliteiten,
maar hij gaat te ver in dat hij zelfs de wijzen wil bekritiseren.”

(147) “Ik zal deze (bodhisattva), die als mijn gelijke wordt gezien,
op alle mogelijke manieren overtreffen,
Ik zal zeker voor mezelf rijkdom en roem verwerven,
zelfs door middel van het debat.”

(148) “Ik zal de gehele wereld op de hoogte stellen
van alle goede kwaliteiten die ik heb
en ik zal ervoor zorgen dat helemaal niemand hoort
over de goede kwaliteiten die hij heeft.”

(149) “Bovendien zal ik al mijn fouten verbergen
en die van hem in de openbaarheid brengen.
Ik zal ervoor zorgen dat ik veel eerbied van anderen ontvang
en dat hij niet zal worden geëerd.”

(150) “Ik zal er langdurig vreugde in scheppen te zien,
hoe de ander problemen krijgt en zal worden vernederd.
Ik zal ervoor zorgen dat hij door iedereen wordt uitgelachen
en overal een object van minachting wordt.”

(151) “Bovendien zullen zijn verstorende emoties (hem doen denken)
dat hij mijn gelijke is.
Maar hoe kan hij mijn gelijke zijn in studie,
wijsheid, lichaam, afkomst of rijkdom?”

(152) “Mogen mijn verheven kwaliteiten bekend worden
aan alle wezens en mogen zij door dit te horen,
zo intens genieten van vreugde dat het haar in hun poriën
met een plezierig tintelend gevoel rechtop gaat staan.”

(153) “(Wat die ander betreft,) ik zal zijn bezittingen
en de rest met (superieure) krachten van hem afnemen.
Omdat hij voor ons werkt, zal ik hem
net voldoende geven om van te leven.”

(154) “Ik zal ervoor zorgen dat zijn geluk en profijt afnemen
en ik zal hem voortdurend overladen met mijn problemen.”
Deze (zelfkoesterende houding) heeft mij in het cyclische bestaan
al ontelbare malen schade toegebracht!

(155) Door dit verlangen alleen je eigen welzijn te vergroten,
heb jij, mijn geest, in de ontelbare eonen die voorbij zijn gegaan,
ondanks alle grote moeite die je jezelf hebt getroost,
alleen maar lijden veroorzaakt!

(156) Daarom zal ik mijzelf zeker toeleggen
op het werken voor het welzijn van anderen.
Omdat de woorden van de machtige Boeddha niet misleidend zijn,
zal ik de voordelen daarvan in de toekomst zien!

(157) Als jij, mijn geest, in het verleden had getraind in deze methode
(van het gelijkschakelen aan en verwisselen van jezelf met anderen),
had de situatie zonder de volmaakte gelukzaligheid van het
boeddhaschap,
zoals je die nu ervaart, onmogelijk kunnen ontstaan.

(158) Daarom dien jij, mijn geest, net zoals je hebt geleerd,
de druppels sperma en bloed van anderen (die mijn lichaam
vormden), als ik te beschouwen,
op dezelfde wijze op de ander te mediteren.

(159) Nadat ik dit onderzoek in relatie tot de ander grondig heb verricht,
zal ik alles wat op mijn lichaam verschijnt en het lichaam zelf
van mijzelf afnemen
en gebruiken voor het welzijn van anderen.

(160) “Ik ben blij en anderen zijn bedroefd.
Ik heb een hoge positie, terwijl anderen laag zijn.
Ik bevorder mijn eigen welzijn en niet dat van anderen.”
Waarom ben ik niet jaloers op mijzelf ?

(161) Ik moet afstand doen van mijn geluk
en het lijden van anderen op mijzelf nemen.
Waarom doe ik wat ik doe?
Op deze wijze dien ik al mijn activiteiten op fouten te onderzoeken!

(162) Zelfs wanneer anderen iets verkeerd hebben gedaan,
dien ik het in een fout van mijzelf te veranderen.
Maar als ik iets doe wat zelfs maar een beetje verkeerd is,
zal ik het openlijk aan vele personen bekennen.

(163) Door bovendien lovend over de roem van anderen te spreken,
zal ik ervoor zorgen dat die de mijne overtreft.
Net zoals de laagste soort bediende,
dien ik mijzelf nuttig te maken voor het welzijn van iedereen.

(164) Ik dien mijn van nature met fouten bedekte zelf nooit te prijzen
om een tijdelijke goede eigenschap die ik bezit.
Ik zal nooit zelfs maar een paar mensen attent maken
op de goede eigenschappen die ik bezit.

(165) Uit eigenbelang heb jij, mijn geest,
aan anderen veel schade toegebracht.
Mag al die schade (in de toekomst) voor het welzijn van (alle)
voelende wezens,
in de toekomst op mijzelf neerdalen.

(166) Ik zal niet dominant zijn,
noch zal ik met eigendunk handelen.
In plaats daarvan zal ik verlegen, timide en terughoudend zijn,
als een pas gehuwde bruid.

(167) Aldus dien je op deze (altruïstische gedachten) te focussen
en als jij, mijn geest, dit niet doet
en toch weer onder invloed (van de zelfkoesterende houding) komt,
zal ik je moeten uitschakelen!

(168) Als jij, mijn geest, na op deze manier te zijn geïnstrueerd,
je niet op deze (heilzame) manier gedraagt,
dan zit er - omdat je al mijn ongeluk veroorzaakt -
niets anders op dan dat ik je vernietig!

(169) Omdat ik dit in het verleden niet begreep,
liet ik mijzelf steeds door jou overheersen.
Maar nu ik inzie dat je al mijn problemen veroorzaakt,
zal ik, waar je ook gaat, je arrogantie de kop indrukken.

(170) Van nu af aan zal ik onmiddellijk alle gedachten
aan mijn eigenbelang opgeven.
Omdat ik je aan anderen heb verkocht,
moet je niet ontmoedigd raken, en je kracht (voor anderen)
aanwenden.

(171) Indien ik, door onbedachtzaamheid,
je niet aan alle andere voelende wezens geef,
is het zeker dat jij mij zult uitleveren
aan de wachters van de hel.

(172) Lange tijd heb jij mij op deze manier gebruikt
en ik heb daardoor langdurig geleden.
Maar nu ik me mijn wrok allemaal heb herinnerd,
zal ik al je egoïstische gedachten overwinnen.

(173) Daarom, als ik wens (nu en in de toekomst) gelukkig te zijn,
dien ik niet (te streven naar) geluk voor mijzelf alleen.
En daarom, als ik wil worden beschermd,
dien ik voortdurend alle anderen te beschermen.

(174) In de mate waarin ik dit lichaam
met de zelfkoesterende houding grondig bescherm,
in die mate zal ik lijden
doordat ik tot teleurstelling zal vervallen.

(175) Als ik op deze manier terugval (tot de zelfkoesterende houding),
is het op deze aarde niet mogelijk
om al mijn verlangens in vervulling te doen gaan.
Wie heeft dan de capaciteit om ze te bevredigen?

(176) Als ik die capaciteit niet heb, zullen door mijn verlangens
verstorende emoties en verstorende gedachten ontstaan,
maar als ik (tevreden ben en) geen materieel bezit najaag,
zal ik de uitputting van al het goede niet kennen.

(177) Daarom zal ik nooit een gelegenheid scheppen
waardoor de verlangens van het lichaam kunnen toenemen.
Want het niet vasthouden aan wat dan ook als zijnde aantrekkelijk
is het allerbeste bezit.

(178) Tenslotte zal mijn lichaam tot stof vergaan.
Het zal niet meer bewegen en (ik zal) door andere (krachten)
worden bewogen.
Waarom blijf ik dit onzuivere, ondraaglijke lichaam,
vasthouden en koesteren als mijn zelf?

(179) Of het nu leeft of sterft,
welk nut van het vasthouden aan deze machine als zelf?
Wat is het verschil met een klomp klei?
Helaas, waarom geef ik mijn trots (op dit lichaam) toch niet op?

(180) Doordat ik steeds de opdrachten van mijn lichaam heb gevolgd,
heb ik veel volkomen zinloos lijden verzameld.
Wat is het nut van gehechtheid en woede
voor dit lichaam dat gelijk is aan een stuk hout?

(181) Of ik op deze manier voor mijn lichaam zorg,
of dat het door aasgieren wordt opgegeten,
het lichaam zelf wekt noch gehechtheid, noch afkeer op,
waarom ben ik er dan zo aan gehecht?

(182) Als mijn lichaam niet boos wordt
als het wordt bespot
en geen plezier schept in lofprijzingen,
waarom put ik mezelf dan zo uit?

(183) “Maar ik wil dit lichaam van mij,
het is mijn beste vriend!”
Maar dit geldt voor alle wezens,
waarom schep ik dan geen vreugde in hun lichaam?

(184) Daarom zal ik zonder gehechtheid mijn lichaam opgeven
en het gebruiken voor het welzijn van alle wezens.
Ook al heeft het nog zoveel tekortkomingen, ik dien er goed voor
te zorgen,
terwijl het (de gevolgen van) mijn activiteiten ervaart.

(185) Genoeg dus van dit kinderlijke gedrag!
Ik zal in de voetstappen van de wijzen treden.
Ik zal mij de instructies over bedachtzaamheid herinneren
en slaap en mistigheid tegengaan.

(186) Net zoals de meedogende kinderen van de overwinnaars,
zal ik geduldig het toepassen van de juiste tegenkrachten
ondernemen.
Wanneer zal mijn ellende ooit eindigen,
als ik mij niet dag en nacht voor deze transformatie inspan?

(187) Daarom zal ik teneinde de verduisteringen op te heffen,
mijn geest weerhouden van alle verkeerde paden
en voortdurend in meditatieve absorptie
op een geschikt concentratieobject plaatsen.

***9. Wijsheid***
(1) Al deze beoefeningen zijn door de machtige Boeddha onderwezen
in het belang van (de) wijsheid (die zelfloosheid realiseert).
Daarom moeten degenen die het lijden willen pacificeren, deze
wijsheid ontwikkelen.

(2) De twee waarheden worden geponeerd als de relatieve realiteit en
de uiteindelijk realiteit. De uiteindelijke realiteit is niet een object
van de (dualistische) geest. Die (dualistische) geest is de relatieve
geest.
Personen die de twee realiteiten vaststellen

(3) Er zijn wat dat betreft twee soorten personen: yogi's en gewone
personen. De zienswijzen van de yogi's weerleggen de zienswijzen
van gewone, wereldse personen.

(4) Bovendien zijn er verschillen in inzicht tussen de yogi's, waarbij
degenen met hogere zienswijzen degenen met lagere
zienswijzen weerleggen en waarbij voorbeelden worden gebruikt,
die door beiden worden geaccepteerd. (Ongeacht hun zienswijzen,
streven zij ernaar heilzame activiteiten te verrichten en) laten ze in
het belang van hun spirituele ontwikkeling (de relatieve realiteit)
buiten de analyse.

(5) Gewone personen nemen dingen waar als werkelijk bestaand
en beschouwen ze ook als volkomen echt. Ze beschouwen ze niet
als gelijkend op een illusie. Dit is het punt waarover yogi's en
gewone personen debatteren.
Verwerpen van bezwaren van de realisten tegen het ontbreken
van werkelijk bestaan

(6) Vormen en dergelijke objecten van directe waarneming, worden
vastgesteld door consensus. (Hun werkelijk bestaan) kan niet
worden vastgesteld door een betrouwbare cognitie. Ze zijn even
misleidend als de consensus, dat het onzuivere (lichaam) zuiver is.

(7) De Beschermer Boeddha onderwees (vergankelijke) dingen in het
belang van het geleidelijk gidsen van gewone personen. Men kan
tegenwerpen: indien ze uiteindelijk zelfs niet momenteel bestaan,
is dit dan niet tegengesteld aan de relatieve realiteit?

(8) Er is geen fout, want met betrekking tot de relatieve realiteit
is de wereld ook in de ogen van de yogi vergankelijk. Anders zou
de conclusie dat het menselijk lichaam onzuiver is, ook worden
weerlegd door wereldse personen.

(9) Net zoals (volgens jullie) realiteit (echte verdienste wordt verkregen
door het vereren van een werkelijk bestaande Boeddha), net zo
wordt (volgens ons) verdienste (die als een illusie is) verkregen
(door het vereren) van een Boeddha die als een illusie is.
Als voelende wezens als illusies zijn, hoe kunnen ze dan na hun
dood opnieuw worden geboren?

(10) Zolang de condities bijeen komen, zolang zal zelfs een illusie
functioneren. Waarom zouden voelende wezens werkelijker bestaan
(dan een illusie), alleen maar omdat ze langer duren?

(11) Er schuilt geen kwaad in zulke handelingen als het doden van een
illusionaire persoon, omdat hij geen geest heeft. Maar omdat een
voelend wezen een geest heeft die als een illusie is, ontstaan
verdienste en negativiteit.

(12) Omdat mantra's en dergelijke niet die capaciteit hebben,
produceren ze geen illusionaire geest. Een verscheidenheid aan
condities produceert echter een verscheidenheid aan illusies,
er is nergens een enkele conditie die de capaciteit heeft om alles
(te produceren).

(13) Indien men, als men de uiteindelijke staat voorbij het lijden heeft
bereikt, in relatieve zin nog in het cyclische bestaan zou worden
wedergeboren, dan zou de Boeddha ook nog in het cyclische
bestaan worden wedergeboren. Wat zou dan het nut zijn van de
beoefeningen van bodhisattva's?

(14) Indien de condities niet worden gestopt, houden zelfs illusies niet
op te bestaan. Maar door de opheffing van de condities, ontstaat
ook de relatieve realiteit niet meer.
Verwerpen van de bezwaren van de Chittamatra school

(15) (Chittamatra:) Als zelfs het misleide bewustzijn niet (werkelijk)
bestaat, wat kan dan de illusie vaststellen?

(16) (Prasangika:) Indien voor jullie de illusie zelf helemaal niet bestaat,
wat willen jullie dan vaststellen?
(Chittamatra:) In feite bestaan (externe objecten) anders,
(namelijk) louter als een projectie van de geest!

(17) (Prasangika:) Als de geest zelf als een illusie is, wat wordt dan
waargenomen door wat? De Beschermer van de Wereld heeft zelf
gezegd dat de geest niet de geest kan waarnemen. Net zoals het
lemmet van het zwaard zichzelf niet kan snijden, geldt hetzelfde
voor de geest.

(18) (Chittamatra:) Het (bewustzijn) is net zoals een lamp die zichzelf
volkomen verlicht.
(Prasangika:) Een lamp verlicht zich niet omdat hij niet door
duisternis is verduisterd.

(19) (Chittamatra:) Een blauw ding heeft niet iets anders nodig om
blauw te zijn, in tegenstelling tot een helder kristal. Zo zien we dat
de geest soms van iets anders afhankelijk is en soms niet.

(20) (Prasangika:) De blauwe kleur (van een blauw ding) wordt niet
gezien als de oorzaak van het blauw zijn, zoals in het geval van het
niet-blauw zijn (van een kristal). Welk blauw zou blauw maken
zichzelf veroorzaken?

(21) Jullie stellen dat een lamp zichzelf verheldert, omdat dit door het
bewustzijn wordt waargenomen. In de stelling dat de geest zichzelf
verheldert, door welk bewustzijn wordt dit waargenomen?

(22) Geen enkel bewustzijn kan waarnemen of de geest zichzelf
verheldert of niet. Het is dus zinloos erover te discussiëren, net
zoals (spreken over) de schoonheid van de dochter van een
onvruchtbare vrouw.

(23) (Chittamatra:) Als zelfbevestigend bewustzijn (rang rig) niet
zou bestaan, hoe zouden we dan een herinnering (dran pa) van een
bewustzijn kunnen hebben?
(Prasangika:) We kunnen ons dingen herinneren dankzij de
associatie met de ervaring van iets anders, zoals de vergiftiging
door (de beet van) een rat.

(24) (Chittamatra:) Als iemand met de noodzakelijke oorzakelijke
condities (het bewustzijn van anderen) kan zien, moet (het
ook mogelijk zijn) het eigen bewustzijn helder (waar te nemen).
(Prasangika:) Na het aanbrengen van een magische oogzalf kunnen
schatvazen worden gezien, terwijl de oogzalf zelf niet wordt gezien.

(25) (Prasangika:) Hetgeen wordt gezien, gehoord en (anderszins)
gekend, wordt hier niet ontkend. De gedachte dat ze werkelijk
bestaan (bden par rtog pa) wordt hier tegengesproken, omdat dit
de oorzaak is van het lijden.

(26) (Chittamatra:) Illusies zijn niet ‘iets anders’ dan de geest. Ze
kunnen ook niet worden beschouwd als ‘niet iets anders’ (dan de
geest).
(Prasangika:) Als ze echt (werkelijk) bestaan, hoe kunnen ze dan
‘niet iets anders’ zijn (dan de geest)? Als ze niet iets anders zijn,
kunnen ze niet werkelijk bestaan.

(27) (Chittamatra:) Hoewel illusies niet werkelijk bestaan als externe
objecten, kunnen ze worden geobserveerd.
(Prasangika:) Net zo is de geest (die niet werkelijk bestaat) een
waarnemer.
(Chittamatra:) Het cyclische bestaan heeft zijn basis in de realiteit,
anders zou het als de ruimte zijn.

(28) (Prasangika:) Als een ding, dat niet werkelijk bestaat, afhankelijk
is van een ding dat wel werkelijk bestaat (de geest), hoe kan het
dan functioneren? Volgens jullie (theorie) wordt de geest
gereduceerd tot een solitair (bewustzijn), zonder enige begeleiding
(van de dualistische verschijning van object en subject).

(29) Als de geest los van zijn vastgehouden objecten zou bestaan,
zouden alle wezens (al lang) boeddha's zijn. Wat is het nut van het
beschouwen van (externe objecten) als zijnde louter geest?
Vaststellen dat de Middenweg nodig is
De noodzaak van een realisatie van de leegte

(30) Zelfs als men weet dat (een verschijnsel) als een illusie is, hoe
worden daardoor de verstorende emoties voorkomen? Een
illusionist die een illusionaire vrouw schept, kan haar toch nog
altijd begeren.

(31) Haar schepper (de illusionist) heeft de mentale indrukken van
de verstorende emoties met betrekking tot kennisobjecten niet
opgegeven. Daarom is bij het zien (van de illusionaire vrouw) zijn
mentale indruk om haar leegte (te begrijpen) erg zwak.

(32) Maar door op de mentale indrukken van de leegte te mediteren,
zullen de mentale indrukken (om) aan dingen (vast te houden
alsof ze werkelijk bestaan) worden opgegeven. Door te mediteren
op het feit dat geen enkel verschijnsel (werkelijk) bestaat, zullen in
de toekomst ook (de mentale indrukken waardoor men vasthoudt
aan werkelijk bestaan van de leegte) worden opgegeven.

(33) Als iets niet kan worden gevonden (betekent dit dat) het
beschouwd wordt als niet bestaand. Hoe kan dit niet-ding, dat
geen basis heeft, dan toch voor de geest blijven (als werkelijk
bestaand)?

(34) Als eenmaal noch een (werkelijk bestaand) ding noch een
(werkelijk bestaand) niet-ding voor de geest blijft, omdat er geen
andere mogelijkheid is, zal de (geest die vasthoudt aan werkelijk
bestaande objecten) zonder object zijn en volkomen worden
gepacificeerd.

(35) Wensvervullende juwelen en wensvervullende bomen vervullen
alle wensen. Op eenzelfde manier verschijnt het lichaam van de
Boeddha aan de volgelingen (in overeenstemming met hun
behoeften en gemotiveerd) door de kracht van zijn gebeden (en
toewijdingen).

(36) Bijvoorbeeld. Hoewel de alchemist (de Brahmaan Sanku) nadat hij
een (magische) pilaar produceerde overleed en zijn overlijden al
lang geleden plaatsvond, heeft de pilaar nog steeds de capaciteit
om gifstoffen te neutraliseren.

(37) Op eenzelfde wijze is de pilaar, het lichaam van de Boeddha,
gevormd in overeenstemming met de beoefeningen van de
bodhisattva en zelfs als de bodhisattva voorbij het lijden is gegaan,
verricht hij (of zij) nog steeds alle nuttige werken.

(38) (Enkele shravaka's:) Als (de Boeddha) geen (conceptueel)
bewustzijn heeft, hoe kan het vereren van hem dan toch (heilzame)
gevolgen hebben?
(Prasangika:) Er staat geschreven dat (de verdienste van het vereren
van de Boeddha) terwijl hij leeft en (van het vereren van zijn
relikwieën) nadat hij voorbij het lijden is gegaan, precies gelijk is.

(39) De geschriften verklaren dat het (vereren van de Boeddha)
gunstige gevolgen heeft, of die (verering nu) in relatieve
(misleidende) zin of werkelijk bestaat. Het is bijvoorbeeld, net
zoals (jullie accepteren dat werkelijk bestaande verdienstelijke)
gevolgen (voortkomen) uit het vereren van een werkelijk bestaande
Boeddha.

(40) (Vaibhashika:) Door een directe waarneming van de (vier edele)
waarheden wordt bevrijding bereikt. Wat is dan het doel van een
directe waarneming van de leegte?
(Prasangika:) De geschriften verklaren dat er geen verlichting
mogelijk is zonder dit pad (van de wijsheid die de leegte realiseert).

(41) (Vaibhashika:) Maar het is (voor ons) niet vastgesteld dat de
Mahayana leringen (de woorden van de Boeddha zijn).
(Prasangika:) In dat geval, hoe zijn jullie eigen (Hinayana)
geschriften vastgesteld?
(Vaibhashika:) Ze zijn authentiek omdat dat door ons beide is
vastgesteld.
(Prasangika:) De authenticiteit was dus in het begin niet
vastgesteld voor jullie?

(42) (Prasangika:) De redenen waarom jullie in jullie (Hinayana)
geschriften geloven, zijn evenzeer van toepassing op het Mahayana.
Bovendien, als iets waar is omdat twee partijen het accepteren,
zouden ook de Veda's en andere niet-boeddhistische geschriften
waar zijn.

(43) (Vaibhashika:) Er wordt geredetwist over het Mahayana (daarom
moet men het verwerpen).
(Prasangika:) Maar dan zouden jullie, omdat al jullie geschriften
worden betwist door niet-boeddhisten en over enkele (Hinayana)
geschriften wordt geredetwist door jullie eigen en enkele andere
boeddhistische scholen, die ook moeten verwerpen.

(44) Jullie stellen dat de monnikengemeenschap de basis is van de leer.
Maar zelfs dat is moeilijk, want voor degenen wier geest nog steeds
vasthoudt (aan werkelijk bestaan), is het niet mogelijk de staat
voorbij het lijden te bereiken.

(45) (Vaibhashika:) Omdat ze hun verstorende emoties hebben
opgeheven, zijn ze onmiddellijk bevrijd van het lijden (als ze de
staat van een arhat met overblijfsel bereiken).
(Prasangika:) Hoewel ze (tijdelijk) geen (manifeste) verstorende
emoties hebben, is het potentieel van hun (voorgaande
gebrekkige) activiteiten nog zichtbaar (in hun lijden in
wedergeboorten).

(46) (Vaibhashika:) Dat ze geen enkel verstoord verlangen hebben dat hecht
(aan de gebrekkige, geconditioneerde aggregaten), is zeker.
(Prasangika:) Hoewel hun verlangen niet is verstoord (door het
vasthouden aan een onafhankelijk zelf), hebben ze nog een
(subtiele) onwetendheid.

(47) Gevoel produceert verlangen en deze mensen hebben nog gevoel.
Ze hebben in hun geest een subtiele neiging, die nog steeds
vasthoudt (aan werkelijk bestaan) van sommige dingen.

(48) Zolang (de realisatie van) de leegte in hun geest ontbreekt, zullen
de gestopte verstorende emoties weer opkomen, zoals in de
meditatieve absorptie die zonder enige onderscheiding is.
Mediteer daarom op de leegte!

(49) Jullie accepteren dat leringen die overeenkomen met de soetra's
de woorden van de Boeddha zijn. Voor de meeste Mahayana
soetra's geldt wat dat betreft hetzelfde als voor jullie geëerde
geschriften. Waarom accepteren jullie die dan niet?

(50) Als jullie, omdat jullie er één niet erkennen, zeggen dat alle
(Mahayana teksten) corrupt zijn, waarom zeggen jullie dan niet
omdat één tekst hetzelfde is (als jullie teksten) dat alle (Mahayana
teksten) door de Boeddha zijn onderwezen?

(51) (Prasangika:) Zelfs Mahakashyapa (en de andere arhats) konden de
diepgang van deze leringen (van het Mahayana) niet bevatten.
Wie zou dan het feit dat jullie ze niet begrijpen als een reden zien
om ze niet te accepteren?

(52) De bodhisattva verblijft in het cyclische bestaan voor het welzijn
van degenen, die lijden door onwetendheid (omtrent de leegte),
doordat hij is bevrijd van de twee extremen van gehechtheid en
angst. Dit is het resultaat van (zijn realisatie van) de leegte.

(53) Daarom is het verwerpen van de leegte volkomen incorrect. Er is
geen enkele twijfel dat het nodig is op een realisatie van de leegte
te mediteren.

(54) De tegenkracht tegen de duisternis van de verduisteringen door
verstorende emoties en de verduisteringen van al het kenbare, is
(de realisatie van) de leegte. Waarom cultiveren degenen die
alwetend willen worden deze (realisatie van de) leegte dan niet
snel?

(55) Het zou correct zijn om bang te zijn voor dat wat feitelijk lijden
veroorzaakt (d.i. het vasthouden aan werkelijk bestaan), maar
waarom zou men bang zijn voor de (realisatie van de) leegte,
als die al het lijden juist pacificeert?

(56) Indien er een (onafhankelijke) entiteit zelf zou bestaan,
zou er overal angst voor kunnen zijn. Maar als zoiets als het zelf
niet bestaat, wie is er dan om bang te zijn?

(57) Tanden, haar en nagels zijn niet het zelf, het zelf is niet de
beenderen, noch het bloed. Het is niet snot en niet slijm, noch is
het zelf lymfe of etter.

(58) Het zelf is niet lichaamsvet of zweet, ook de longen en de lever
zijn niet het zelf. Noch is een van de andere organen het zelf,
het zelf is ook niet uitwerpselen of urine.

(59) Vlees en huid zijn niet het zelf, warmte en de subtiele energieën
zijn niet het zelf. De lichaamsholten zijn niet het zelf en geen
van de zes soorten bewustzijn is het zelf.
Verwerpen van het zelf zoals geponeerd door de Samkhya's

(60) (Prasangika:) Indien het bewustzijn van geluid het
permanente zelf zou zijn, zou er altijd een waarneming van
geluid moeten zijn. Als er geen object van het bewustzijn is,
wat zou, volgens jullie, door dat bewustzijn worden gekend?

(61) Als er een bewustzijn kan zijn tijdens de afwezigheid (van een
object), zou daaruit volgen dat zelfs een stuk hout bewustzijn kan
zijn. Daarom is zeker dat er geen bewustzijn is, zonder de
aanwezigheid van een object van dat bewustzijn.

(62) (Samkhya:) Het (bewustzijn van geluid) wordt het bewustzijn van
visuele vormen.
(Prasangika:) Waarom wordt op dat moment niets gehoord?
(Samkhya:) Omdat er geen geluid in de buurt is.
(Prasangika:) Dan zal er ook geen bewustzijn van bestaan.

(63) Hoe kan iets dat de natuur heeft om geluiden waar te nemen
ooit een cognitie zijn van visuele vormen?
(Samkhya:) Eén persoon kan zowel vader als zoon zijn.
(Prasangika:) Maar dit is niet correct in termen van (werkelijk)
bestaan.

(64) In dit geval zouden zuiverheid (sattva), activiteit (rajah) of
duisternis (tamah) noch de vader noch de zoon zijn. De natuur
van een (waarneming van een visuele vorm) is nooit gezien als een
cognitie van geluid.

(65) (Samkhya:) Net zoals een acteur, wordt deze (eerdere cognitie van
geluid) later op een andere manier gezien (als de cognitie van een
visuele vorm).
(Prasangika:) Maar het bewustzijn is dan niet langer permanent.
(Samkhya:) Het (enkele bewustzijn verschijnt) op meerdere
manieren.
(Prasangika:) Een dergelijke eenheid is een (soort van) eenheid
(welke jullie) nooit eerder hebben verkondigd.

(66) (Samkhya:) De andere manier (waarop het bewustzijn verschijnt)
bestaat niet werkelijk.
(Prasangika:) Verklaar ons dan wat haar natuurlijke vorm is.
(Samkhya:) Het is louter bewust zijn.
(Prasangika:) In dat geval zou daaruit volgen dat alle bewuste
wezens één zijn.

(67) (Het zelf dat) mentale activiteit heeft en (de primaire substantie
die) geen mentale activiteit heeft, zouden ook één worden, omdat
zij identiek zijn in hun louter bestaan. Als specifiek vormen (van
bewustzijn) misleidend kunnen zijn, hoe kunnen ze dan een
overeenkomstige basis hebben?
Verwerpen van het zelf geponeerd door de Naiyayika's

(68) (Prasangika:) Iets dat zich niet bewust is, kan ook niet het zelf
zijn, omdat het geen bewustzijn heeft, net zoals een vaas en
dergelijke.
(Naiyayika:) Het zelf is zich bewust, omdat het is begiftigd met
bewustzijn.
(Prasangika:) Dan zou, omdat het zich bewust werd, het
niet-bewuste (zelf) ophouden (en dus zou het zelf niet langer
permanent zijn).

(69) Bovendien, als het zelf onveranderlijk zou zijn, wat is dan het nut
van het samengaan met bewustzijn? Daarom, als het zelf zich niet
bewust is (van objecten) en vrij is van activiteiten (die gevolgen
produceren), zou de ruimte als het zelf kunnen worden
beschouwd.
Verwerpen van argumenten tegen zelfloosheid van personen

(70) Als er geen (permanent) zelf zou bestaan, zou de relatie tussen de
activiteiten en de gevolgen daarvan niet behouden blijven. Als de
handelende persoon ophoudt, nadat een activiteit is uitgevoerd,
wie zal dan de gevolgen (van die activiteit ervaren)?

(71) De basis van de activiteit (de aggregaten van dit leven) en (de basis
van het ervaren van) het gevolg ervan (de aggregaten van het
volgende leven) zijn verschillend. We hebben beide vastgesteld dat
het zelf dat de activiteit verricht niet functioneert op het moment
(van het ervaren van het gevolg). Is het dan niet zinloos over dit
punt te redetwisten?

(72) Het is niet mogelijk te zien, dat degene die een oorzakelijke
activiteit verricht, ook degene is die het gevolg daarvan ervaart.
(De Boeddha) onderwees dat degene die (een activiteit) verricht
ook degene is die (het gevolg ervan) ervaart, in termen van
dezelfde continuïteit.

(73) Noch het bewustzijn in het verleden, noch het bewustzijn in de
toekomst is het zelf, omdat ze niet kunnen worden gevonden.
Het huidige bewustzijn is ook niet het zelf, want (dan) zou het
zelf niet meer bestaan als het (huidige bewustzijn) ophoudt.

(74) Bijvoorbeeld, wanneer de stam van een bananenboom in stukken
wordt gehakt, blijft er geen enkele essentie over. Net zo kan een
zelf niet (worden gevonden als zijnde) werkelijk bestaand,
wanneer er analytisch naar wordt gezocht.

(75) Men kan zich afvragen: als er geen voelende wezens worden
gevonden, voor wie dient men dan mededogen te ontwikkelen?
Om praktische redenen (wordt mededogen ontwikkeld voor de
wezens) die als zodanig worden benoemd door de geest, waarvan is
vastgesteld dat ze onwetend is.

(76) Als voelende wezens niet bestaan, voor wie is dan het resultaat
bedoeld? Wij bevestigen dat een dergelijk verlangen (naar
bevrijding enz.) inderdaad een relatieve realiteit is. Maar (hoewel er
geen werkelijk bestaande voelende wezens, mededogen en gevolgen
daarvan bestaan,) accepteren we deze relatieve realiteit met een
geest die onwetend is, om het lijden volkomen op te heffen.

(77) Het vasthouden aan het zelf, wat de oorzaak is van het lijden,
moet worden opgeheven, omdat het trots en dergelijke
verstoringen doet toenemen. Men denkt wellicht dat er geen
middelen zijn om deze verwarring tegen te gaan, maar de
meditatie op zelfloosheid is er de beste remedie tegen!

(78) Het lichaam is niet de voeten en niet de kuiten, noch is het de
dijen, noch is het de heupen. De buik en de rug zijn niet het
lichaam, noch zijn de borst of de armen het lichaam.

(79) Het lichaam is niet de ribben of de handen, noch is het de oksels
of de schouders. De ingewanden zijn niet het lichaam, noch is de
hals of het hoofd het lichaam. Wat is in deze delen het (werkelijk
bestaande) lichaam?

(80) Als het lichaam (evenredig) aanwezig zou zijn (in alle delen) in alle
richtingen, zouden alle delen aanwezig zijn in (al) de delen, maar
waar zou het (werkelijk bestaande) lichaam (als geheel) zelf dan
zijn?

(81) Als het gehele (werkelijk bestaande) lichaam overal in elk van de
delen zou bestaan, zoals in de handen enzovoort, dan zouden er
evenveel lichamen als lichaamsdelen zijn.

(82) Als er geen (werkelijk bestaand) lichaam binnenin of buiten (de
lichaamsdelen) bestaat, hoe kan het dan in de handen en dergelijke
bestaan? Als het lichaam niet iets (geheel) anders is dan (elk van de
lichaamsdelen zoals) de handen enzovoort, hoe kan het lichaam
(als iets anders dan de delen) bestaan?

(83) Daarom bestaat het lichaam niet (werkelijk), maar doordat men
verward is, ontstaat een bewustzijn van een (werkelijk bestaand)
lichaam op (basis van) de handen en andere lichaamsdelen. Dit is
net zoals de waarneming van een stapel stenen als een man, die
zijn neergezet in een gestalte (die op een man lijkt).

(84) Zolang de oorzakelijke condities aanwezig zijn, zal die (stapel
stenen) blijven verschijnen als een man. Net zo zal, zolang de
handen en dergelijke aanwezig zijn, het lichaam (als werkelijk
bestaand) verschijnen.

(85) Evenzo, wat kan een hand anders zijn dan een samenstelling van
vingers, die (niet anders dan) uit een verzameling gewrichten
bestaan of hoe kan een gewricht (iets anders zijn) dan de eigen
afzonderlijke onderdelen?

(86) Bovendien bestaan deze onderdelen dankzij verschillende deeltjes,
en zelfs de deeltjes bestaan door de verdeling van hun
richtingsdeeltjes. Omdat ook de richtingsdeeltjes leeg zijn van
(werkelijk bestaande) deeltjes, zijn ze als de ruimte. Daarom
bestaan zelfs deeltjes niet (werkelijk).

(87) Welke analyserende persoon zal na een dergelijke analyse nog
gehecht zijn aan de vormen die als droombeelden zijn? Als het
lichaam op deze manier niet (werkelijk) bestaat, wat is dan een
(werkelijke) man en wat is dan een (werkelijke) vrouw?

(88) (Prasangika:) Als pijngevoelens werkelijk bestaan, waarom
verhinderen ze dan de gevoelens van intens geluk niet? Als geluk
(werkelijk) bestaat, waarom scheppen degenen die lijden ervaren
dan geen vreugde in smakelijk voedsel en dergelijke?

(89) (Antwoord:) Wanneer een dergelijk gevoel (van geluk) optreedt,
wordt het niet ervaren, omdat het wordt overtroffen (door het
intense lijden).
(Prasangika:) Hoe kan iets, dat niet de natuur heeft van een
ervaring, een gevoel zijn?

(90) Jullie beweren dat er een subtiel lijden is (tijdens het ervaren van
intens geluk) en jullie geloven dat terwijl het grove lijden wordt
uitgeschakeld, dat (subtiele lijden) eenvoudigweg een ander geluk
is, maar zelfs als dat zo zou zijn, zou deze subtiele (gelukservaring
geen lijden maar) geluk zijn.

(91) Als jullie zeggen dat het lijden (tijdelijk) niet wordt ervaren, omdat
er tegengestelde condities zijn, impliceert dit dan niet dat gevoel
een benoeming is door gedachtevorming?

(92) Daarom zou men als een tegenkracht voor de (foutieve gedachten
van werkelijk bestaande gevoelens) deze analyse moeten cultiveren.
De meditatieve concentratie die voortkomt uit het veld van
analytisch onderzoek, is het voedsel van de yogi.

(93) (Prasangika:) Als er lege ruimte zou zijn tussen de zintuigen en de
objecten ervan, hoe zouden deze twee ooit contact met elkaar
kunnen maken? Maar als er geen lege ruimte tussen zou zijn,
zouden ze een eenheid vormen en wat maakt dan contact met
wat?

(94) Twee (deelloze) deeltjes kunnen elkaar niet penetreren, want
ze hebben geen lege ruimte en zijn gelijk (in grootte). Zonder het
penetreren (van het ene deelloze deeltje in het andere,) zou er geen
vermenging plaatsvinden en zonder vermenging zouden ze geen
contact met elkaar kunnen maken.

(95) Hoe kan het logisch zijn voor (degenen die) deelloze
(deeltjes accepteren) te zeggen dat ze (aan een specifieke
zijde) contact maken? Als desondanks contact tussen deelloze
deeltjes is waargenomen, toon het ons dan alsjeblieft.

(96) Het is (bovendien) niet logisch dat (door deeltjes) contact
met een bewustzijn wordt gemaakt, omdat (bewustzijn) niet
fysiek is.
(Bezwaar: Er vindt een samenkomen plaats van zintuig, object en
bewustzijn, welke een cognitie tot gevolg heeft.)
(Antwoord:) Zoals we eerder hebben geanalyseerd, (is er ook geen
contact tussen de deeltjes die betrokken zijn bij het samenkomen
van zintuig en object), omdat een dergelijke verzameling ook niet
bestaat als een werkelijk bestaand ding.

(97) Als op deze wijze contact niet (werkelijk) bestaat, waaruit ontstaan
dan gevoelens? Wat is het nut van de eigen vermoeiende
inspanningen? En wie kan worden geschaad door wat?

(98) Als men eenmaal deze situatie inziet: dat er geen (werkelijk
bestaande) persoon die voelt en dat er geen (werkelijk bestaande)
gevoelens worden gevonden, waarom wend je jezelf dan niet af van
het verlangen (naar werelds bestaan)?

(99) Alles wat we zien en alles wat we aanraken, heeft een natuur als
een droom en als een illusie. Gevoelens worden niet (uiteindelijk)
waargenomen door de geest omdat ze er gelijktijdig mee opkomen.

(100) In een opeenvolging van gebeurtenissen, kan men zich de
eerdere (gevoelens) herinneren, maar ze worden daarmee niet
opnieuw ervaren. Gevoelens kunnen niet zichzelf ervaren en ze
kunnen ook niet (werkelijk) worden ervaren door iets anders.

(101) Daarom bestaat er geen (werkelijk bestaande) persoon die
gevoelens ervaart en ook geen (werkelijk bestaande) gevoelens.
Hoe kan deze zelfloze verzameling dan worden (verblijd en)
geschaad door deze (niet werkelijk bestaande gevoelens)?

(102) De geest bevindt zich niet in de zintuiglijke organen, noch bestaat
hij in (objecten zoals) visuele vormen, noch bestaat hij er tussenin.
Er bestaat ook geen geest binnenin of buiten (de persoon) en hij
kan nergens anders worden gevonden.

(103) De (geest) is niet (werkelijk) in het lichaam, noch ergens anders.
Hij is niet (werkelijk) gemengd (met het lichaam), noch is hij er
volkomen van gescheiden. De geest is helemaal niet (een werkelijk
bestaand) iets, daarom zijn alle voelende wezens volkomen bevrijd.

(104) Als het bewustzijn bestond al voor het kennisobject waarvan het
zich bewust is, in relatie tot welk object zou het bewustzijn dan
ontstaan? Als het bewustzijn en datgene waarvan het zich bewust is
gelijktijdig zouden bestaan, in relatie tot welk object zou het
bewustzijn dan ontstaan?

(105) Als het zou ontstaan na het object waarvan het zich bewust is,
waaruit zou (het bewustzijn) dan (werkelijk) ontstaan?
Op dezelfde wijze zal men realiseren dat het werkelijk ontstaan
van alle dingen niet bestaat!

(106) (Bezwaar:) Als op deze wijze de relatieve realiteit niet (werkelijk)
bestaat, hoe kunnen hier dan twee realiteiten worden
gepresenteerd? Bovendien, door de relatieve realiteit (in de geest)
van een ander wezen, (blijft de relatieve realiteit bestaan nadat de
eigen projecties ervan zijn gestopt). Hoe kunnen voelende wezens
dan ooit worden bevrijd?

(107) (Antwoord:) Het idee van je eigen bevrijding in de geest van
iemand anders (zou je uiteindelijke bevrijding bevestigen, maar die
bevrijding is niet iets) wat voortkomt uit de eigen relatieve realiteit.
Indien later, (nadat de leegte is gerealiseerd), iets (relatief) wordt
vastgesteld, bestaat het als een relatieve realiteit. Als het niet wordt
vastgesteld, bestaat het zelfs niet als een relatieve realiteit.

(108) De onderzoekende geest en het onderzochte object zijn wederzijds
van elkaar afhankelijk. Alle analyse wordt ervaren afhankelijk van
en in overeenstemming met het gezonde verstand.

(109) Onderzoek naar de analyse van een onderzoeksobject leidt tot
oneindige regressie, want die analyse zou (op zijn beurt) ook weer
onderzocht moeten worden.

(110) Door de analyse van een onderzoeksobject (ziet men dat) er geen
(werkelijk bestaande) basis is van dat onderzoek. Omdat er geen
(werkelijk bestaande) basis is, komt ook de onderzoekende geest
niet op (als werkelijk bestaand) en dat wordt het (natuurlijke)
Nirvana genoemd.

(111) Volgens sommigen zijn beide (bewustzijn en het object ervan)
werkelijk bestaand (bden par), maar dat is bijzonder moeilijk vol te
houden. Als het object (werkelijk) bestaat bij de gratie van het
bewustzijn ervan, wat is dan het bewijs voor het (werkelijk)
bestaan van het bewustzijn?

(112) Bovendien, als het bewustzijn (werkelijk) bestaat bij de gratie van
het object (ervan), wat is dan het bewijs voor het (werkelijk)
bestaan van dat object? Omdat ze bij de gratie van elkaar bestaan,
zouden ze geen van beide (werkelijk) bestaan.

(113) Zonder vader kan er geen zoon zijn. Waar zou de zoon vandaan
komen? Maar zonder zoon is er ook geen vader. Evenzo bestaan
beide (het bewustzijn en het object ervan) niet (werkelijk).

(114) (Vaibhashika:) Als er een plantje uit een zaadje komt, doet dit ons
het (werkelijk) bestaan van het zaadje realiseren. Als bewustzijn
ontstaat door een kennisobject, waarom is daarmee het (werkelijk)
bestaan (van dat object) niet vastgesteld?

(115) (Prasangika:) Het bestaan van een zaadje wordt gerealiseerd door
een andere cognitie dan die van het plantje. Maar hoe geeft de
waarneming van een kennisobject zekerheid omtrent het
(werkelijk) bestaan van het bewustzijn?

(116) Mensen nemen inderdaad doorlopend allerlei (soorten) oorzaken
waar. De afzonderlijke delen van een lotus, met inbegrip van de
stengel en dergelijke, zijn veroorzaakt door verschillende
oorzakelijke condities.

(117) Wat maakt de verschillende oorzakelijke condities? Een eerdere
verscheidenheid aan oorzaken. Wat maakt het voor een oorzaak
mogelijk om een gevolg te produceren? De kracht van eerdere
oorzaken.

(118) Als (je beweert dat) Ishvara de oorzaak is van de voelende wezens,
overtuig ons ervan wie Ishvara is. Je kunt dan antwoorden:
‘de elementen’. Dat zou kunnen, maar waarom neem je dan de
moeite om die (elementen) de naam (Ishvara) te geven.

(119) Bovendien zijn het aarde-element enzovoort meervoudig,
vergankelijk, onbeweeglijk en niet goddelijk. Er wordt over heen
gelopen en ze zijn onzuiver. Ze zijn niet God.

(120) De ruimte is niet de machtige God, want die is (volgens jullie)
onbeweeglijk. Ook het zelf niet, want dat hebben we eerder al
verworpen. Als het wezen van de Schepper onvoorstelbaar is, wat
kunnen we dan nog zeggen over dat wat de gedachten te boven
gaat?

(121) Wat wenst Ishvara te scheppen? De ziel? Beweer je niet dat de
natuur van de ziel, de aarde en dergelijke en van de Heer
onveranderlijk is? Bewustzijn is te danken aan een object van
bewustzijn, (het is) zonder begin.

(122) Geluk en lijden zijn het gevolg van activiteiten. Overtuig ons dan
wat (door Ishvara) is gecreëerd. Als de oorzaak zonder begin is,
hoe kan het gevolg ervan dan een begin hebben?

(123) Waarom zouden de gevolgen niet altijd worden geproduceerd,
terwijl Ishvara nergens anders van afhankelijk is? Omdat er niets
bestaat wat niet door Hem is gecreëerd, waar zou Hij ooit van
afhankelijk kunnen zijn?

(124) Aan de andere kant, als (de schepping) afhankelijk was (van
condities), zou de voltallige verzameling (van oorzakelijke
condities) de oorzaak zijn en niet Ishvara. Als de voltallige
condities zouden samenkomen, zou (Ishvara) niet de macht
hebben om niet te scheppen en als ze afwezig waren, zou hij niet
bij machte zijn te scheppen.

(125) Als Ishvara handelt zonder dat te willen, volgt hieruit dat hij door
iets anders wordt gedomineerd. Zelfs als (hij handelt) omdat hij
dat wil, wordt hij gedomineerd door dit verlangen. Wat is in dat
geval (jullie idee omtrent) God?

(126) Bovendien zijn degenen die beweren dat permanente atoomdeeltjes
(de bron zijn van de schepping, de Vaisheshika's,) al (in debat)
verslagen. De Samkhya's poneren een primaire substantie als de
permanente oorzaak van de bestaanswerelden.

(127) Zij beweren verder dat de universele componenten sattva, rajas en
tamas, in een staat van evenwicht, de primaire substantie van de
kosmos zijn en dat de wezens door deze (drie) uit balans zijn.

(128) (Prasangika's) Het is onlogisch dat één (deelloze) entiteit drie
(verschillende) soorten natuur heeft, dus die (primaire substantie)
bestaat niet. Evenzo worden de universele componenten niet
gevonden (als werkelijk bestaand), omdat elk van de drie ook weer
drie delen heeft.

(129) Als de universele componenten niet (werkelijk) bestaan, is het
(werkelijk) bestaan van geluid en dergelijke ver te zoeken. Het is
ook onmogelijk dat bewusteloze dingen zoals kleding en dergelijke,
geluk zijn.

(130) Jullie (Samkhya's) mogen dan beweren dat dingen de natuur
hebben van hun oorzaken, maar zijn de dingen niet reeds
geanalyseerd? (Jullie geloven dat de universele componenten) geluk
en dergelijke de oorzaken zijn, maar dingen zoals geweven stoffen
zijn er niet door geproduceerd.

(131) Hoewel plezier en dergelijke kunnen ontstaan door stoffen en
dergelijke, is het plezier weg zodra die (oorzaken) ontbreken.
Daarom is nooit vastgesteld dat geluk en dergelijke permanent
zijn.

(132) Als werkelijk bestaand geluk kan worden waargenomen, waarom
heeft men er dan nooit een ervaring van? Als (jullie beweren dat)
het subtiel wordt, hoe kan het eerst grof zijn en (vervolgens)
subtiel (worden)?

(133) Het zou subtiel kunnen zijn nadat het de grove fase verlaat, maar
dan zouden zowel de grofheid als de subtiliteit ervan vergankelijk
zijn. Waarom accepteren jullie dan niet op dezelfde wijze dat alle
dingen vergankelijk zijn?

(134) De grofheid (van het geluk) is niet iets wat los staat van het geluk.,
daarom is de vergankelijkheid van geluk evident. Als (jullie stellen
dat) iets wat (ten tijde van de oorzaak) niet bestaat, niet kan
ontstaan, omdat het dan helemaal niet bestaat. Zo blijft (het
probleem van) de productie van een niet-bestaand manifest
verschijnsel onopgelost, tegen jullie wil in.

(135) Als het gevolg al aanwezig is in de oorzaak, zou het eten van
voedsel hetzelfde zijn als het eten van uitwerpselen. en voor de
prijs van kleding zou men net zo goed katoenzaadjes kunnen
kopen en die kunnen dragen.

(136) Jullie beweren dat wereldse personen dit niet zien door hun
onwetendheid. Maar dit is de situatie zelfs voor degenen die de
realiteit wel kennen.

(137) Jullie (Samkhya's) houden vol dat wereldse personen ook kennis
hebben (van de aanwezigheid van het gevolg in de oorzaak), maar
waarom zien ze het dan niet zo? Als jullie tegenwerpen dat de
cognitie van wereldse personen niet betrouwbaar is, dan is hun
waarneming van manifeste dingen dus ook niet waar.

(138) (Samkhya's:) Als betrouwbare cognitie niet (uiteindelijk)
betrouwbaar is, dan is dat wat gekend wordt inderdaad misleidend.
In feite is de leegte van verschijnselen logisch gezien ongeldig.
Daarom heeft het geen zin om op de leegte te mediteren!

(139) (Prasangika:) Indien in grondig onderzoek eerst (het object dat
moet worden verworpen, d.i.:) werkelijk bestaan van iets niet
wordt gevonden, kan het niet werkelijk bestaan ervan niet worden
vastgesteld! Daarom, als een bestaand ding misleidend is, is het
niet-bestaan ervan duidelijk ook misleidend.

(140) Na de dood van een zoon in een droom, verhindert de gedachte
dat hij niet (meer) bestaat, het opkomen van de gedachte dat hij
(nog wel) bestaat en beide gedachten zijn misleidend.

(141) Daarom onthult deze analyse dat er helemaal niets is, wat geen
oorzaak heeft. Bovendien is er niets (werkelijk bestaands) aanwezig
in de enkelvoudige of gecombineerde oorzakelijke condities ervan.

(142) Een verschijnsel komt niet uit iets anders, het blijft niet en gaat
nergens heen. Wat is het verschil tussen een illusie en dat wat als
waarheid is bedacht door onwetende personen?
De redenering van onderlinge afhankelijkheid

(143) Men dient grondig te onderzoeken wat door een illusie is
geëmaneerd en wat door oorzaken is geprojecteerd. Waar komen ze
vandaan en waar gaan ze naar toe?

(144) Een ding wordt gezien door het samenkomen ervan met iets
anders en niet als dat andere ding ontbreekt. Als iets kunstmatig is
gecreëerd, zoals een spiegelbeeld, hoe kan het dan werkelijk
bestaan?

(145) Als iets werkelijk bestaat, waar heeft het dan een oorzaak voor
nodig? Bovendien, als iets niet-bestaand is, waar heeft het dan een
oorzaak voor nodig?

(146) Als iets (werkelijk) niet bestaat, kan het niet veranderen (in iets dat
bestaat), zelfs niet door miljoenen oorzaken. Hoe kan die situatie
ooit bestaan? Maar wat anders (dan iets dat niet bestaat) zou
bestaand kunnen worden?

(147) Het is niet mogelijk dat iets bestaat, terwijl het niet-bestaand is,
maar wanneer begint het dan te bestaan? En, zolang het bestaan
niet is geproduceerd, zal het niet ophouden niet te bestaan.

(148) Als iets niet ophoudt niet te bestaan, kan het bestaan ervan niet
tevoorschijn treden. Een (werkelijk) bestaand verschijnsel kan niet
niet-bestaand worden, want dan zou daaruit (de absurde conclusie)
volgen dat het twee (tegengestelde) naturen heeft.

(149) Op deze manier bestaat er geen (werkelijke) opheffing en bestaat er
geen (werkelijk) bestaan. Daarom zijn alle bestaanswerelden altijd
zonder ontstaan en zonder ophouden.

(150) Bestaanswerelden zijn als dromen. Bij analyse blijken ze
essentieloos als een bananenboom. In feite is er geen verschil
tussen degenen die wel en degenen die nog niet voorbij het lijden
zijn gegaan.
Aanmoediging om naar de realisatie van de leegte te streven

(151) Aldus, te midden van alle lege verschijnselen, wat is er te winnen
en wat is er te verliezen? Wie zal worden geëerd of bekritiseerd
door wie?

(152) Waar komen vreugde en verdriet vandaan? En wat is plezierig en
wat onplezierig? Als het analytisch in de realiteit wordt onderzocht,
(de drie cirkels: wie is het die verlangt), wat is het verlangen en
waar verlangt het naar?

(153) Wat is bij nader onderzoek deze wereld van levende wezens en wie
zal hier eigenlijk sterven? Wie zal er (in de toekomst) zijn en wie is
er (in het verleden) geweest? Wie is familie en wie is een vriend
van wie?

(154) Laat degenen die net als ik zijn, alles als de ruimte beschouwen.
Door degenen die naar hun eigen geluk verlangen wordt met
concurrentie als oorzaak ruzie gemaakt en in hun gedrevenheid
scheppen zij vreugde.

(155) Gedreven door hun problemen, zware inspanningen en
onenigheid, doden en verwonden ze elkaar en moeten ze onder
moeilijke omstandigheden in hun levensonderhoud voorzien door
middel van schadelijke activiteiten.

(156) Nadat ze herhaaldelijk in fortuinlijke bestaanswerelden zijn
geboren en vele verrukkelijke genietingen hebben ervaren, vallen ze
na hun dood in de lagere bestaanswerelden, waar ze langdurig
onuitputtelijk lijden ondergaan.

(157) Er zijn vele afgronden in het wereldse bestaan en daar vindt men
geen (inzicht in de) realiteit. (Onwetendheid en inzicht in de
realiteit) zijn elkaar wederzijds uitsluitend en in het wereldse
bestaan is geen (inzicht in de) realiteit.

(158) Er zijn grenzeloze oceanen van onvergelijkbaar onuitputtelijk
lijden. Bovendien is daar weinig kracht en een korte levensduur.

(159) Ook daar (streeft men) naar een lang leven en gezondheid door
middel van een beroep, (en ervaart men) honger, uitputting, slaap
en geweld en doelloze relaties met kinderlijke wezens.

(160) Zo vliedt het leven vluchtig en doelloos voorbij met weinig
gelegenheid voor het maken van onderscheid (tussen wat heilzaam
is en schadelijk). Waar is er een methode om de gewenning aan
afleiding te doorbreken?

(161) Ook daar volhardt Mara erin (de wezens) in bijzonder miserabele
situaties te doen vallen en door het veelvoud aan misleidende
paden is het moeilijk om twijfel te overwinnen.

(162) Het is moeilijk opnieuw (een waardevol mensenleven met)
vrijheden te verwerven en de aanwezigheid van een boeddha is
buitengewoon moeilijk te vinden. Het is moeilijk om de vloed van
verstorende emoties in te dammen. Helaas duurt het lijden zo
ononderbroken voort!

(163) Helaas, voor degenen die intens lijden ervaren, voor degenen die
op drift zijn in een vloed van lijden, voor degenen in
verschrikkelijke situaties, die er desondanks niet in slagen hun
eigen ellendige situatie te herkennen!

(164) Bijvoorbeeld sommige mensen nemen herhaaldelijk (rituele) baden
en gaan vervolgens in (een louterend) vuur zitten. Hoewel ze
buitengewoon veel lijden ervaren, denken ze trots dat ze
fortuinlijk zijn.

(165) De degenen die leven alsof er geen ouderdom en dood bestaan,
zullen eerst (onverwacht) door deze worden overvallen, waarna
(hun lijden in) de lagere bestaanswerelden onuitputtelijk zal zijn.

(166) Wanneer zal ik in staat zijn om degenen, die gekweld worden door
het vuur van lijden, te troosten met de regen van een verzameling
geluk, die voortkomt uit de wolken mijn verdienste?

(167) Nadat ik een verzameling verdienste heb vergaard en niet meer
vasthoud aan objectief bestaan, wanneer zal ik de leegte duidelijk
demonstreren aan degenen die hardnekkig vasthouden aan
verkeerde zienswijzen?

***10. Toewijding***
(1) Mogen door de positieve energie van het schrijven van dit werk -
Het ondernemen van de beoefeningen van bodhisattva's -
alle wezens erin slagen
de beoefeningen van bodhisattva's te ondernemen.

(2) Mogen alle wezens die zich in alle richtingen bevinden
door de kracht van mijn verdiensten
worden bevrijd van ziekten en het lijden van lichaam en geest
en grenzeloos veel vreugde en geluk ervaren.

(3) Mag het wereldse geluk van alle wezens nimmer afnemen,
zolang ze in het cyclische bestaan verblijven
en mogen zij uiteindelijk het onovertroffen geluk ervaren:
de ononderbroken gelukzaligheid van het boeddhaschap.

(4) Mogen alle belichaamde wezens,
die op verschillende plaatsen in het heelal
helse werelden ervaren, in plaats daarvan,
de gelukzaligheid van Sukhavati genieten.

(5) Mogen degenen die door de koude zijn uitgeput, warmte ontvangen
en mogen degenen die door de hitte zijn uitgeput, verkoeling
vinden,
door het onuitputtelijke water dat tevoorschijn stroomt,
uit de omvangrijke wolken van de bodhisattva-daden.

(6) Mag het bos met bladeren als scheermesjes
een prachtige pleziertuin worden
en mogen de bomen van messen en zwaarden
in wensvervullende bomen veranderen.

(7) Mogen de regionen van de hellen, vreugdevolle gebieden worden,
gesierd met uitgestrekte, geurige lotusvijvers,
die worden opgeluisterd door de exclusieve geluiden
van wilde eenden, ganzen en zwanen.

(8) Mogen de bergen brandende kolen, in bergen juwelen veranderen,
mag de roodgloeiende bodem een glimmende kristallen vloer
worden
en mogen de bergen van de verpletterende hellen,
hemelse tempelpaleizen worden vol sugata's.

(9) Mogen de regens van lava, vlammende stenen en wapens,
van nu af aan in een bloemenregen veranderen
en mag al het wapengekletter over en weer,
van nu af aan een speelse uitwisseling van bloemen zijn.

(10) Mogen degenen die gevangen zijn in rivieren van bijtend zuur,
waardoor hun vlees wordt weggevreten,
zodat hun leliewitte beenderen tevoorschijn komen,
door de kracht van mijn verdienste het lichaam verkrijgen van
hemelse wezens
en met godinnen in zacht stromende rivieren wonen.

(11) Waarom zijn de beulen van Yama, de ondraaglijke raven
en gieren bang?
Door welke nobele kracht wordt vreugde gebracht en de duisternis
verdreven?
Als zij omhoog kijken, zien ze aan het firmament de stralende
aanwezigheid van Vajrapani.
Mogen ze door de kracht van hun vreugde vrij worden van
negativiteit en zijn gezelschap vinden.

(12) Als ze zien dat het lavavuur van de hellen wordt geblust
door een regen van bloemen gemengd met geparfumeerd water,
worden de hellewezens onmiddellijk blij en vragen zich af wiens werk
dit was.
Mogen alle bewoners van de hellen op deze wijze Padmapani
aanschouwen.

(13) Vrienden vreest niet, maar kom snel hier tezamen!
Waarom vluchten als de jeugdige Manjughosha straalt om onze angst
te verdrijven,
de liefdevolle bodhisattva die alle wezens volkomen beschermt,
door wiens macht al het lijden wordt opgeheven en alle vreugde
toeneemt.

(14) Aanschouw hem in een betoverend paleis, waarin liederen
weerklinken, die door duizend godinnen worden gezongen,
terwijl honderd goden aan zijn lotusvoeten tiara's aanbieden
en een regen van bloemen op zijn hoofd valt, waarin zijn ogen
vochtig zijn van mededogen.
Mogen alle bewoners van de hellen het uitschreeuwen van vreugde
als ze op deze wijze Manjughosha zien.

(15) Als zij dankzij de basis van mijn heilzame activiteiten op eenzelfde
wijze, de koele en zoetgeurende regen zien, die uit de niet
verduisterende wolken valt, die door de bodhisattva's
Samantabhadra en Sarva-nivarana-vishkambhi zijn gecreëerd,
mogen alle bewoners van de hellen echt gelukkig zijn.

(16) Mogen alle dieren vrij zijn van de angst
door elkaar te worden opgegeten
en mogen de geobsedeerde geesten even gelukkig zijn
als de mensen van het noordelijke continent.

(17) Mogen de geobsedeerde geesten worden bevredigd
door een stroom melk die uit de hand stroomt
van de machtige arya Avalokiteshvara
en mogen ze altijd verkoeling vinden door erin te baden.

(18) Mogen de blinden vormen zien.
Mogen de doven altijd geluiden kunnen horen.
Mogen zwangere vrouwen geboorte geven zonder enige pijn,
net zoals gebeurde met Koningin Maya Devi.

(19) Mogen de naakten kleding vinden.
Mogen degenen die honger hebben voedsel vinden.
Mogen zij die dorst hebben water vinden
en heerlijke dranken.

(20) Mogen de armen rijkdom vinden
en zij die door verdriet zijn verzwakt, vreugde vinden.
Mogen zij die bedroefd zijn nieuwe hoop vinden
en aanhoudende voorspoed en geluk.

(21) Mogen alle wezens die niet gezond maar ziek zijn,
snel van hun kwalen genezen
en mogen alle ziekten die er in de wereld zijn,
snel voorgoed verdwijnen.

(22) Mogen degenen die angst hebben, ophouden bang te zijn
en zij die geketend zijn, worden bevrijd.
Mogen zij die machteloos zijn, kracht vinden
en mogen de mensen denken aan het helpen van elkaar.

(23) Mogen alle reizigers geluk vinden,
overal waar ze komen
en mogen ze zonder zich daarvoor te hoeven inspannen,
het doel bereiken dat ze met hun reis beogen.

(24) Mogen al degenen die in boten en schepen varen,
alles krijgen waarnaar ze verlangen
en mogen ze, nadat ze veilig aan land zijn teruggekeerd,
vreugdevol met hun geliefden worden herenigd.

(25) Mogen degenen die verontrust zijn omdat ze de weg zijn
kwijtgeraakt,
andere reizigers ontmoeten.
Mag hun reis comfortabel zijn, zonder enige vermoeidheid
en zonder angst voor rovers, dieven en wilde dieren.

(26) Mogen degenen die zichzelf in onbegaanbare, angstaanjagende
wildernissen bevinden
en ook de kinderen, de ouden van dagen, de kwetsbaren,
de licht gestoorden en de zwaar gestoorden,
door goedwillende hemelse wezens worden beschermd.

(27) Mogen alle wezens vrij zijn van alle situaties zonder vrijheden
en begiftigd zijn met vertrouwen, wijsheid en liefdevolle
vriendelijkheid.
Mogen zij voedsel hebben en zich voortreffelijk gedragen
en altijd aan voorgaande en toekomstige levens denken.

(28) Mogen alle wezens nooit gescheiden zijn van rijkdommen,
zo grenzeloos als de schatkamer van de ruimte.
Mogen ze altijd in vrijheid beoefenen,
zonder ruzie te maken of elkaar te schaden.

(29) Mogen degenen die niet echt aantrekkelijk zijn,
een prachtige uitstraling krijgen
en mogen degenen wier lichaam door hard werken is versleten,
een prachtige en nobele vorm krijgen.

(30) Mogen alle vrouwen van de wereld, die dat wensen,
als man worden wedergeboren.
Mogen lagere wezens een hogere status verkrijgen
en mogen degenen die trots zijn, nederig worden.

(31) Mogen door de verdienste die ik heb verzameld,
alle voelende wezens zonder uitzondering,
alle vormen van negativiteit opgeven
en onafgebroken heilzame activiteiten verrichten.

(32) Mogen ze nooit worden gescheiden van de verlichtingsgeest
en altijd de beoefeningen van de bodhisattva's ondernemen.
Mogen zij door de boeddha's worden verzorgd
en afstand doen van alle duivelse activiteiten.

(33) Mogen alle voelende wezens
een grenzeloos lang leven hebben.
Mogen ze een gelukkig leven leiden waarin
ze zelfs het woord ‘de dood’ niet horen.

(34) Mogen er in alle richtingen aangelegde parken komen,
met daarin talrijke wensvervullende bomen
en de zoete klanken van de Dharma,
die door de boeddha's en bodhisattva's wordt verkondigd.

(35) Mag de grond overal zuiver zijn,
zonder stenen en andere oneffenheden,
zo vlak als een handpalm
en met de natuur van lapis lazuli.

(36) Mogen er in elk land,
steeds meer bodhisattva's verblijven,
om de talrijke kringen van volgelingen te begeleiden
en hen met hun voortreffelijke kwaliteiten helpen.

(37) Mogen alle belichaamde wezens,
onafgebroken het geluid van de Dharma horen,
dat wordt voortgebracht door vogels en bomen,
door lichtstralen en zelfs door de ruimte.

(38) Mogen alle wezens altijd boeddha's ontmoeten
en hun kinderen, de bodhisattva's.
Mogen de spirituele leraren van de wereld
worden vereerd met eindeloze wolken offergaven.

(39) Mogen de hemelse wezens tijdige regens brengen,
zodat de oogsten overvloedig kunnen zijn.
Mogen de wereldleiders overeenkomstig de Dharma handelen
en mogen de volkeren van de wereld welvarend zijn.

(40) Mogen alle medicijnen effectief zijn
en mag het reciteren van mantra's succes hebben.
Mogen dakini-engelen, demonen en dergelijke wezens,
hun geest vol mededogen hebben.

(41) Mag geen enkel voelend wezen ooit fysiek lijden ervaren,
kwaad doen of ooit ziek worden.
Mag niemand bang zijn of gekleineerd worden,
of mentaal gebukt gaan onder neerslachtigheid.

(42) Mogen in alle tempels en kloosters de beoefeningen van
het lezen en reciteren opleven en voortbestaan.
Mag de Sangha altijd in harmonie leven
en mogen haar doelstellingen worden verwezenlijkt.

(43) Mogen de volledig gewijde monniken die intensief willen trainen,
rustige en afgelegen plaatsen vinden.
Mogen ze door alle afleidende gedachten op te geven,
met een flexibele geest mediteren.

(44) Mogen de volledig gewijde nonnen in materieel opzicht voldoende
hebben,
ophouden ruzie met elkaar te maken en niet worden geschaad.
Mogen allen die de kloosterwijding ontvingen,
nooit hun morele zelfdiscipline laten verzwakken.

(45) Mag door het opwekken van spijt over gebroken morele
zelfdiscipline,
alle negativiteit voor altijd worden uitgeroeid
en mag na het verwerven van fortuinlijke wedergeboorten,
de spirituele beoefening ook daar niet afnemen.

(46) Mogen de wijzen worden geëerd
en altijd voldoende giften ontvangen.
Mag hun geest volkomen zuiver zijn
en mogen ze in alle richtingen bekendheid krijgen.

(47) Mogen ze nimmer het lijden van de lagere bestaanswerelden
ervaren en nooit enige moeilijkheden kennen.
Mogen ze een fysieke vorm hebben, die nog beter is dan die
van de goden en daarmee snel het boeddhaschap bereiken.

(48) Mogen voelende wezens steeds opnieuw
offergaven aan alle boeddha's aanbieden
en mogen ze voortdurend vreugde scheppen
in de onvoorstelbare gelukzaligheid van een volmaakt verlicht wezen.

(49) Mogen de bodhisattva's het welzijn van de wezens vergroten,
net zoals ze zich hebben voorgenomen
en mogen alle voelende wezens ontvangen,
wat de beschermers voor hen in petto hebben.

(50) Mogen evenzo de pratyeka-arhats
en de shravaka's het geluk van bevrijding vinden.

(51) Mag ik tot ik het bijzonder vreugdevolle stadium bereik,
door de goedheid van Manjughosha,
altijd aan voorgaande en toekomstige levens denken
en steeds opnieuw de kloosterwijding ontvangen.

(52) Mag ik lang leven en gezond blijven
door eenvoudig voedsel.
Mag ik in al mijn levens in afzondering leven
en de ideale omstandigheden verkrijgen.

(53) Mag ik, wanneer ik iets wens te zien,
of zelfs maar een klein vraagje wil stellen,
zonder enig obstakel de heer Manjughosha
in eigen persoon aanschouwen.

(54) Mag, om het welzijn van alle voelende wezens te vervullen,
die in de tien richtingen tot de grenzen van de ruimte reiken,
mijn manier van beoefenen net zo zijn,
als de grote daden van Manjughosha.

(55) Zolang de ruimte voort bestaat
en zolang er wezens in verblijven,
mag ik ook zo lang aanwezig blijven,
om het lijden van alle wezens op te heffen.

(56) Mag al het lijden van alle wezens
onmiddellijk op mijzelf rijpen.
Mogen door de macht van de bodhisattva-sangha
alle wezens geluk ervaren.

(57) Mogen de leringen, die het enige medicijn zijn tegen het lijden
en de bron waaruit alle geluk ontstaat,
in stand en in ere worden gehouden
en nog lange tijd voortbestaan.

(58) Ik betuig mijn eerbied aan Manjughosha,
door wiens goedheid heilzame gedachten ontstaan.
Ik betuig mijn eerbied aan mijn spirituele leraren,
door wier goedheid ik ontwikkel.
