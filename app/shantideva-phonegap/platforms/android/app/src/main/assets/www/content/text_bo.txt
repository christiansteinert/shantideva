*** ༡ བྱང་ཆུབ་སེམས་ཀྱི་ཕན་ཡོན་བཤད་པ། ***
༡༽ བདེ་གཤེགས་ཆོས་ཀྱི་སྐུ་མངའ་སྲས་བཅས་དང་།
ཕྱག་འོས་ཀུན་ལའང་གུས་པས་ཕྱག་འཚལ་ཏེ།
བདེ་གཤེགས་སྲས་ཀྱི་སྡོམ་ལ་འཇུག་པ་ནི།
ལུང་བཞིན་མདོར་བསྡུས་ནས་ནི་བརྗོད་པར་བྱ། །

༢༽ སྔོན་ཆད་མ་བྱུང་བ་ཡང་འདིར་བརྗོད་མེད།
སྡེབ་སྦྱོར་མཁས་པའང་བདག་ལ་ཡོད་མིན་ཏེ།
དེ་ཕྱིར་གཞན་དོན་བསམ་པའང་བདག་ལ་མེད།
རང་གི་ཡིད་ལ་བསྒོམ་ཕྱིར་ངས་འདི་བརྩམས། །

༣༽ དགེ་བ་བསྒོམ་ཕྱིར་བདག་གི་དད་པའི་ཤུགས།
འདི་དག་གིས་ཀྱང་རེ་ཞིག་འཕེལ་འགྱུར་ལ།
བདག་དང་སྐལ་བ་མམཉ་པ་གཞན་གྱིས་ཀྱང་།
ཅི་སྟེ་འདི་དག་མཐོང་ན་དོན་ཡོད་འགྱུར། །

༤༽ དལ་འབྱོར་འདི་ནི་རྙེད་པར་ཤིན་ཏུ་དཀའ།
སྐྱེས་བུའི་དོན་སྒྲུབ་ཐོབ་པར་གྱུར་པ་ལ།
གལ་ཏེ་འདི་ལ་ཕན་པ་མ་བསྒྲུབས་ན།
ཕྱིས་འདི་ཡང་དག་འབྱོར་བར་ག་ལ་འགྱུར། །

༥༽ ཇི་ལྟར་མཚན་མོ་མུན་ནག་སྤྲིན་རུམ་ན།
གློག་འགྱུ་སྐད་ཅིག་རབ་སྣང་སྟོན་པ་ལྟར།
དེ་བཞིན་སངས་རྒྱས་མཐུ་ཡིས་བརྒྱ་ལམ་ན།
འཇིག་རྟེན་བསོད་ནམས་བློ་གྲོས་ཐང་འགའ་འབྱུང་། །

༦༽ དེ་ལྟས་དགེ་བ་ཉམ་ཆུང་ཉིད་ལ་རྟག
སྡིག་པ་སྟོབས་ཆེན་ཤིན་ཏུ་མི་བཟད་པ།
དེ་ནི་རྫོགས་པའི་བྱང་ཆུབ་སེམས་མིན་པ།
དགེ་གཞན་གང་གིས་ཟིལ་གྱིས་གནོན་པར་འགྱུར། །

༧༽ བསྐལ་པ་དུ་མར་རབ་དགོངས་མཛད་པ་ཡི།
ཐུབ་དབང་རྣམས་ཀྱིས་འདི་ཉིད་ཕན་པར་གཟིགས།
འདིས་ནི་ཚད་མེད་སྐྱེ་བོའི་ཚོགས་རྣམས་ཀྱིས།
བདེ་མཆོག་བདེ་བླག་ཉིད་དུ་ཐོབ་པར་བྱེད། །

༨༽ སྲིད་པའི་སྡུག་བསྔལ་བརྒྱ་ཕྲག་གཞོམ་འདོད་ཅིང་།
སེམས་ཅན་མི་བདེ་བསལ་བར་འདོད་པ་དང་།
བདེ་མང་བརྒྱ་ཕྲག་སྤྱོད་པར་འདོད་པས་ཀྱང་།
བྱང་ཆུབ་སེམས་ཉིད་རྟག་ཏུ་གཏང་མི་བྱ། །

༩༽ བྱང་ཆུབ་སེམས་སྐྱེས་གྱུར་ན་སྐད་ཅིག་གིས།
འཁོར་བའི་བཙོན་རྭར་བསྡམས་པའི་ཉམ་ཐག་རྣམས།
བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་།
འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །

༡༠༽ གསེར་འགྱུར་རྩི་ཡི་རྣམ་པ་མཆོག་ལྟ་བུ།
མི་གཙང་ལུས་འདི་བླངས་ནས་རྒྱལ་བའི་སྐུ།
རིན་ཆེན་རིན་ཐང་མེད་པར་བསྒྱུར་བས་ན།
བྱང་ཆུབ་སེམས་ཞེས་བྱ་བ་རབ་བརྟན་ཟུངས། །

༡༡༽ འགྲོ་བའི་དེད་དཔོན་གཅིག་པུ་ཚད་མེད་བློས།
ལེགས་པར་ཡོངས་སུ་བརྟགས་ན་རིན་ཆེ་བས།
འགྲོ་བའི་གནས་དང་བྲལ་བར་འདོད་པ་རྣམས།
རིན་ཆེན་བྱང་ཆུབ་སེམས་ལེགས་བརྟན་པར་ཟུངས། །

༡༢༽ དགེ་བ་གཞན་ཀུན་ཆུ་ཤིང་བཞིན་དུ་ནི།
འབྲས་བུ་བསྐྱེད་ནས་ཟད་པར་འགྱུར་བ་ཉིད།
བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་།
འབྲས་བུ་འབྱིན་པས་མི་ཟད་འཕེལ་བར་འགྱུར། །

༡༣༽ སྡིག་པ་ཤིན་ཏུ་མི་བཟད་བྱས་ན་ཡང་།
དཔའ་ལ་བསྟེན་ནས་འཇིགས་པ་ཆེན་པོ་ལྟར།
གང་ལ་བསྟེན་ནས་ཡུད་ཀྱིས་སྒྲོལ་འགྱུར་བ།
དེ་ལ་བག་ཅན་རྣམས་ཀྱིས་ཅིས་མི་བསྟེན། །

༡༤༽ དེས་ནི་དུས་མཐའི་མེས་བཞིན་སྡིག་ཆེན་རྣམས།
སྐད་ཅིག་གཅིག་གིས་ངེས་པར་སྲེག་པར་བྱེད།
དེ་ཡི་ཕན་ཡོན་དཔག་ཏུ་མེད་པ་དག
བྱམས་མགོན་བློ་དང་ལྡན་པས་ནོར་བཟང་བཤད། །

༡༥༽ བྱང་ཆུབ་སེམས་དེ་མདོར་བསྡུས་ན།
རྣམ་པ་གཉིས་སུ་ཤེས་བྱ་སྟེ།
བྱང་ཆུབ་སྨོན་པའི་སེམས་དང་ནི།
བྱང་ཆུབ་འཇུག་པ་ཉིད་ཡིན་ནོ། །

༡༦༽ འགྲོ་བར་འདོད་དང་འགྲོ་བ་ཡི།
བྱེ་བྲག་ཇི་ལྟར་ཤེས་པ་ལྟར།
དེ་བཞིན་མཁས་པས་འདི་གཉིས་ཀྱི།
བྱེ་བྲག་རིམ་བཞིན་ཤེས་པར་བྱ། །

༡༧༽ བྱང་ཆུབ་སྨོན་པའི་སེམས་ལས་ནི།
འཁོར་ཚེ་འབྲས་བུ་ཆེ་འབྱུང་ཡང་།
ཇི་ལྟར་འཇུག་པའི་སེམས་བཞིན་དུ།
བསོད་ནམས་རྒྱུན་ཆགས་འབྱུང་བ་མིན། །

༡༨༽ གང་ནས་བཟུང་སྟེ་སེམས་ཅན་ཁམས།
མཐའ་ཡས་རབ་ཏུ་དགྲལ་བའི་ཕྱིར།
མི་ལྡོག་པ་ཡི་སེམས་ཀྱིས་སུ།
སེམས་དེ་ཡང་དག་བླངས་གྱུར་པ། །

༡༩༽ དེ་ནས་བཟུང་སྟེ་གཉིད་ལོག་གམ།
བག་མེད་གྱུར་ཀྱང་བསོད་ནམས་ཤུགས།
རྒྱུན་མི་ཆད་པ་དུ་མ་ཞིག
ནམ་མཁའ་མཉམ་པར་རབ་ཏུ་འབྱུང་། །

༢༠༽ འདི་ནི་འཐད་པ་དང་བཅས་པར།
ལག་བཟངས་ཀྱིས་ནི་ཞུས་པ་ལས།
དམན་མོས་སེམས་ཅན་དོན་གྱི་ཕྱིར།
དེ་བཞིན་གཤེགས་པ་ཉིད་ཀྱིས་གསུངས། །

༢༡༽ སེམས་ཅན་རྣམས་ཀྱི་ཀླད་ནད་ཙམ།
བསལ་ལོ་སྙམ་དུ་བསམས་ན་ཡང་།
ཕན་འདོགས་བསམ་པ་དང་ལྡན་ཏེ།
བསོད་ནམས་དཔག་མེད་ལྡན་འགྱུར་ན། །

༢༢༽ སེམས་ཅན་རེ་རེའི་མི་བདེ་བ།
དཔག་ཏུ་མེད་པ་བསལ་འདོད་ཅིང་།
རེ་རེའང་ཡོན་ཏན་དཔག་མེད་དུ།
བསྒྲུབ་པར་འདོད་པ་སྨོས་ཅི་དགོས། །

༢༣༽ ཕ་འམ་ཡང་ན་མ་ཡང་རུང་།
སུ་ལ་འདི་འདྲའི་ཕན་སེམས་ཡོད།
ལྷ་དང་དྲང་སྲོང་རྣམས་ཀྱང་རུང་།
ཚངས་པ་ལ་ཡང་འདི་ཡོད་དམ། །

༢༤༽ སེམས་ཅན་དེ་དག་ཉིད་ལ་སྔོན།
རང་གི་དོན་དུ་འདི་འདྲའི་སེམས།
རྨི་ལམ་དུ་ཡང་མ་རྨིས་ན།
གཞན་གྱི་དོན་དུ་ག་ལ་སྐྱེ། །

༢༥༽ གཞན་དག་རང་གི་དོན་དུ་ཡང་།
མི་འབྱུང་སེམས་ཅན་དོན་སེམས་གང་།
སེམས་ཀྱི་རིན་ཆེན་ཁྱད་པར་འདི།
སྔ་ན་མེད་པའི་རྨད་ཅིག་འཁྲུངས། །

༢༦༽ འགྲོ་བ་ཀུན་གྱི་དགའ་བའི་རྒྱུ།
སེམས་ཅན་སྡུག་བསྔལ་རྩིར་གྱུར་པ།
རིན་ཆེན་སེམས་ཀྱི་བསོད་ནམས་གང་།
དེ་ལ་ཇི་ལྟར་གཞལ་གྱིས་ལང་། །

༢༧༽ ཕན་པར་བསམས་པ་ཙམ་གྱིས་ཀྱང་།
སངས་རྒྱས་མཆོད་ལས་ཁྱད་འཕགས་ན།
སེམས་ཅན་མ་ལུས་ཐམས་ཅད་ཀྱི།
བདེ་དོན་བརྩོན་པ་སྨོས་ཅི་དགོས། །

༢༨༽ སྡུག་བསྔལ་འདོར་འདོད་སེམས་ཡོད་ཀྱང་།
སྡུག་བསྔལ་ཉིད་ལ་མངོན་པར་རྒྱུག
བདེ་བ་འདོད་ཀྱང་གཏི་མུག་པས།
རང་གི་བདེ་བ་དགྲ་ལྟར་འཇོམས། །

༢༩༽ གང་ཞིག་བདེ་བས་ཕོངས་པ་དང་།
སྡུག་བསྔལ་མང་ལྡན་དེ་དག་ལ།
བདེ་བ་ཀུན་གྱིས་ཚིམ་པ་དང་།
སྡུག་བསྔལ་ཐམས་ཅད་གཅོད་བྱེད་ཅིང་། །

༣༠༽ གཏི་མུག་ཀྱང་ནི་སེལ་བྱེད་པ།
དེ་དང་དགེ་མཚུངས་ག་ལ་ཡོད།
དེ་འདྲའི་བཤེས་ཀྱང་ག་ལ་ཡོད།
བསོད་ནམས་དེ་འདྲའང་ག་ལ་ཡོད། །

༣༡༽ ཕན་བཏགས་ལན་ལྡོན་གང་ཡིན་པ།
དེ་ཡང་རེ་ཞིག་བསྔགས་འོས་ན།
མ་བཅོལ་ལེགས་པར་བྱེད་པ་ཡི།
བྱང་ཆུབ་སེམས་དཔའ་སྨོས་ཅི་དགོས། །

༣༢༽ འགྲོ་བ་ཉུང་ཟད་ནར་མའི་ཟས་སྦྱོར་བ།
སྐད་ཅིག་ཟས་ཙམ་སྦྱིན་པར་བྱེད་པ་དང་།
བརྙས་བཅས་ཉིན་ཕྱེད་འགྲངས་པར་བྱེད་པ་ཡང་།
དགེ་བ་བྱེད་པ་ཡིན་ཞེས་སྐྱེ་བོས་བཀུར། །

༣༣༽ སེམས་ཅན་གྲངས་མཐའ་ཡས་ལ་དུས་རིང་དུ།
བདེ་བར་གཤེགས་ཀྱི་བདེ་བ་བླ་ན་མེད།
ཡིད་ལ་བསམ་པ་མཐའ་དག་རྫོགས་བྱེད་པའི།
རྟག་ཏུ་སྦྱིན་པ་ལྟ་ཞིག་སྨོས་ཅི་དགོས། །

༣༤༽ གང་ཞིག་དེ་འདྲའི་རྒྱལ་སྲས་སྦྱིན་བདག་ལ།
གལ་ཏེ་ངན་སེམས་སྐྱེད་པར་བྱེད་པ་དེ།
ངན་སེམས་བསྐྱེད་པའི་གྲངས་བཞིན་བསྐལ་པར་ནི།
དམྱལ་བར་གནས་པར་འགྱུར་ཞེས་ཐུབ་པས་གསུངས། །

༣༥༽ འོན་ཏེ་གང་ཞིག་ཡིད་རབ་དྭང་བྱེད་ན།
དེ་ཡི་འབྲས་བུ་དེ་བས་ལྷག་པར་འཕེལ།
རྒྱལ་སྲས་རྣམས་ལ་དོ་གལ་ཆེན་པོས་ཀྱང་།
སྡིག་པ་མི་འབྱུང་དགེ་བ་ངང་གིས་འཕེལ། །

༣༦༽ གང་ལ་སེམས་ཀྱི་དམ་པ་རིན་ཆེན་དེ།
སྐྱེས་པ་དེ་ཡི་སྐུ་ལ་ཕྱག་འཚལ་ཞིང་།
གང་ལ་གནོད་པ་བྱས་ཀྱང་བདེ་འབྲེལ་བ།
བདེ་བའི་འབྱུང་གནས་དེ་ལ་སྐྱབས་སུ་མཆི། །

*** ༢ སྡིག་པ་བཤགས་པ། ***
༡༽ རིན་ཆེན་སེམས་དེ་གཟུང་བར་བྱ་བའི་ཕྱིར།
དེ་བཞིན་གཤེགས་པ་རྣམས་དང་དམ་པའི་ཆོས།
དཀོན་མཆོག་དྲི་མ་མེད་དང་སངས་རྒྱས་སྲས།
ཡོན་ཏན་རྒྱ་མཚོ་རྣམས་ལ་ལེགས་པར་མཆོད། །

༢༽ མེ་ཏོག་འབྲས་བུ་ཇི་སྙེད་ཡོད་པ་དང་།
སྨན་གྱི་རྣམ་པ་གང་དག་ཡོད་པ་དང་།
འཇིག་རྟེན་རིན་ཆེན་ཇི་སྙེད་ཡོད་པ་དང་།
ཆུ་གཙང་ཡིད་དུ་འོང་བ་ཅི་ཡོད་དང་། །

༣༽ རིན་ཆེན་རི་བོ་དང་ནི་དེ་བཞིན་དུ།
ནགས་ཚལ་ས་ཕྱོགས་དབེན་ཞིང་ཉམས་དགའ་དང་།
ལྗོན་ཤིང་མེ་ཏོག་རྒྱན་སྤྲས་སྤུད་པ་དང་།
ཤིང་གང་འབྲས་བཟང་ཡལ་ག་དུད་པ་དང་། །

༤༽ ལྷ་སོགས་འཇིག་རྟེན་ན་ཡང་དྲི་དང་ནི།
སྤོས་དང་དཔག་བསམ་ཤིང་དང་རིན་ཆེན་ཤིང་།
མ་རྨོས་འཁྲུངས་པའི་ལོ་ཏོག་རྣམ་པ་དང་།
གཞན་ཡང་མཆོད་པར་འོས་པའི་རྒྱན་རྣམས་ནི། །

༥༽ མཚོ་དང་རྫིང་བུ་པདྨས་བརྒྱན་པ་དག
ངང་པ་ཤིན་ཏུ་སྐད་སྙན་ཡིད་འོང་ལྡན།
ནམ་མཁའ་རབ་འབྱམས་ཁམས་ཀྱི་མཐས་གཏུགས་པ།
ཡོངས་སུ་བཟུང་བ་མེད་པ་དེ་དག་ཀུན། །

༦༽ བློ་ཡིས་བླངས་ནས་ཐུབ་པ་སྐྱེས་ཀྱི་མཆོག
སྲས་དང་བཅས་པ་རྣམས་ལ་ལེགས་འབུལ་ན།
ཡོན་གནས་དམ་པ་ཐུགས་རྗེ་ཆེ་རྣམས་ཀྱིས།
བདག་ལ་བརྩེར་དགོངས་བདག་གི་འདི་དག་བཞེས། །

༧༽ བདག་ནི་བསོད་ནམས་མི་ལྡན་བཀྲེན་ཆེན་ཏེ།
མཆོད་པའི་ནོར་གཞན་བདག་ལ་ཅང་མ་མཆིས།
དེས་ན་གཞན་དོན་དགོངས་པའི་མགོན་གྱིས་འདི།
བདག་གི་དོན་སླད་ཉིད་ཀྱི་མཐུས་བཞེས་ཤིག །

༨༽ རྒྱལ་དང་དེ་སྲས་རྣམས་ལ་བདག་གིས་ནི།
བདག་གི་ལུས་ཀུན་གཏན་དུ་དབུལ་བར་བགྱི།
སེམས་དཔའ་མཆོག་རྣམས་བདག་ནི་ཡོངས་བཞེས་ཤིག
གུས་པས་ཁྱེད་ཀྱི་འབངས་སུ་མཆི་བར་བགྱི། །

༩༽ བདག་ནི་ཁྱེད་ཀྱིས་ཡོངས་སུ་བཟུང་བས་ན།
སྲིད་ན་མི་འཇིགས་སེམས་ཅན་ཕན་པར་བགྱི།
སྔོན་གྱི་སྡིག་ལས་ཡང་དག་འདའ་བགྱིད་ཅིང་།
སྡིག་པ་གཞན་ཡང་སླན་ཆད་མི་བགྱིད་དོ། །

༡༠༽ ཁྲུས་ཀྱི་ཁང་པ་ཤིན་ཏུ་དྲི་ཞིམ་པ།
ཤེལ་གྱི་ས་གཞི་གསལ་ཞིང་འཚེར་བ་བསྟར།
རིན་ཆེན་འབར་བའི་ཀ་བ་ཡིད་འོང་ལྡན།
མུ་ཏིག་འོད་ཆགས་བླ་རེ་བྲེས་པ་དེར། །

༡༡༽ དེ་བཞིན་གཤེགས་དང་དེ་ཡི་སྲས་རྣམས་ལ།
རིན་ཆེན་བུམ་པ་མང་པོ་སྤོས་ཀྱི་ཆུ།
ཡིད་འོང་ལེགས་པར་བཀང་བ་གླུ་དང་ནི།
རོལ་མོ་བཅས་པ་དུ་མས་སྐུ་ཁྲུས་གསོལ། །

༡༢༽ དེ་དག་སྐུ་ལ་མཚུངས་པ་མེད་པའི་གོས།
གཙང་ལ་དྲི་རབ་བསྒོས་པས་སྐུ་ཕྱི་འོ།
དེ་ནས་དེ་ལ་ཁ་དོག་ལེགས་བསྒྱུར་བའི།
ན་བཟའ་ཤིན་ཏུ་དྲི་ཞིམ་དམ་པ་འབུལ། །

༡༣༽ གོས་བཟང་སྲབ་ལ་འཇམ་པ་སྣ་ཚོགས་དང་།
རྒྱན་མཆོག་བརྒྱ་ཕྲག་དེ་དང་དེ་དག་གིས།
འཕགས་པ་ཀུན་ཏུ་བཟང་དང་འཇམ་དབྱངས་དང་།
འཇིག་རྟེན་དབང་ཕྱུག་སོགས་ལའང་བརྒྱན་པར་བགྱི། །

༡༤༽ སྟོང་གསུམ་ཀུན་ཏུ་དྲི་ངད་ལྡང་བ་ཡི།
དྲི་མཆོག་རྣམས་ཀྱིས་ཐུབ་དབང་ཀུན་གྱི་སྐུ།
གསེར་སྦྱངས་བཙོ་མ་བྱི་དོར་བྱས་པ་ལྟར།
འོད་ཆགས་འབར་བ་དེ་དག་བྱུག་པར་བགྱི། །

༡༥༽ ཐུབ་དབང་མཆོད་གནས་མཆོག་ལ་ཡིད་འོང་བའི།
མེ་ཏོག་མནྡ་ར་དང་པདྨ་དང་།
ཨུཏྤལ་ལ་སོགས་དྲི་ཞིམ་ཐམས་ཅད་དང་།
ཕྲེང་བ་སྤེལ་ལེགས་ཡིད་འོང་རྣམས་ཀྱིས་མཆོད། །

༡༦༽ སྤོས་མཆོག་ཡིད་འཕྲོག་དྲི་ངད་ཁྱབ་པ་ཡི།
བདུག་པའི་སྤྲིན་ཚོགས་རྣམས་ཀྱང་དེ་ལ་དབུལ།
ཞལ་ཟས་བཟའ་བཏུང་སྣ་ཚོགས་བཅས་པ་ཡི།
ལྷ་བཤོས་རྣམས་ཀྱང་དེ་ལ་དབུལ་བར་བགྱི། །

༡༧༽ གསེར་གྱི་པདྨ་ཚར་དུ་དངར་བ་ཡི།
རིན་ཆེན་སྒྲོན་མེ་རྣམས་ཀྱང་དབུལ་བར་བགྱི།
ས་གཞི་བསྟར་བ་སྤོས་ཀྱིས་བྱུགས་པ་དེར།
མེ་ཏོག་ཡིད་འོང་སིལ་མ་དགྲམ་པར་བགྱི། །

༡༨༽ གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན།
མུ་ཏིག་རིན་ཆེན་རྒྱན་འཕྱང་མཛེས་འབར་བ།
དཔག་ཡས་ནམ་མཁའི་རྒྱན་གྱུར་དེ་དག་ཀྱང་།
ཐུགས་རྗེའི་རང་བཞིན་ཅན་ལ་དབུལ་བར་བགྱི། །

༡༩༽ རིན་ཆེན་གདུགས་མཛེས་གསེར་གྱི་ཡུ་བ་ཅན།
ཁོར་ཡུག་རྒྱན་གྱི་རྣམ་པ་ཡིད་འོང་བརྒྱན།
དབྱིབས་ལེགས་བལྟ་ན་སྡུག་པ་བསྒྲེང་བ་ཡང་།
རྟག་ཏུ་ཐུབ་དབང་རྣམས་ལ་དབུལ་བར་བགྱི། །

༢༠༽ དེ་ལས་གཞན་ཡང་མཆོད་པའི་ཚོགས།
རོལ་མོ་དབྱངས་སྙན་ཡིད་འོང་ལྡན།
སེམས་ཅན་སྡུག་བསྔལ་སིམ་བྱེད་པའི།
སྤྲིན་རྣམས་སོ་སོར་གནས་གྱུར་ཅིག །

༢༡༽ དམ་ཆོས་དཀོན་མཆོག་ཐམས་ཅད་དང་།
མཆོད་རྟེན་རྣམས་དང་སྐུ་གཟུགས་ལ།
རིན་ཆེན་མེ་ཏོག་ལ་སོགས་ཆར།
རྒྱུན་མི་འཆད་པར་འབབ་པར་ཤོག །

༢༢༽ ཇི་ལྟར་འཇམ་དབྱངས་ལ་སོགས་པས།
རྒྱལ་བ་རྣམས་ལ་མཆོད་མཛད་པ།
དེ་བཞིན་བདག་གིས་དེ་བཞིན་གཤེགས།
མགོན་པོ་སྲས་དང་བཅས་རྣམས་མཆོད། །

༢༣༽ ཡོན་ཏན་རྒྱ་མཚོ་རྣམས་ལ་བདག
བསྟོད་དབྱངས་ཡན་ལག་རྒྱ་མཚོས་བསྟོད།
བསྟོད་དབྱངས་སྙན་སྤྲིན་དེ་དག་ལ།
ངེས་པར་ཀུན་ཏུ་འབྱུང་གྱུར་ཅིག །

༢༤༽ དུས་གསུམ་གཤེགས་པའི་སངས་རྒྱས་ཀུན།
ཆོས་དང་ཚོགས་ཀྱི་མཆོག་བཅས་ལ།
ཞིང་རྡུལ་ཀུན་གྱི་གྲངས་སྙེད་ཀྱི།
ལུས་བཏུད་པས་ནི་བདག་ཕྱག་འཚལ། །

༢༥༽ བྱང་ཆུབ་སེམས་ཀྱི་གཞི་རྣམས་དང་།
མཆོད་རྟེན་རྣམས་ལ་བདག་ཕྱག་འཚལ།
མཁན་པོ་དེ་བཞིན་སློབ་དཔོན་དང་།
བརྟུལ་ཞུགས་མཆོག་ལ་ཕྱག་འཚལ་ལོ། །

༢༦༽ བྱང་ཆུབ་སྙིང་པོར་མཆིས་ཀྱི་བར།
སངས་རྒྱས་རྣམས་ལ་སྐྱབས་སུ་མཆི།
ཆོས་དང་བྱང་ཆུབ་སེམས་དཔའ་ཡི།
ཚོགས་ལའང་དེ་བཞིན་སྐྱབས་སུ་མཆི། །

༢༧༽ ཕྱོགས་རྣམས་ཀུན་ན་བཞུགས་པ་ཡི།
རྫོགས་སངས་རྒྱས་དང་བྱང་ཆུབ་སེམས།
ཐུགས་རྗེ་ཆེན་པོ་མངའ་རྣམས་ལ།
ཐལ་མོ་སྦྱར་ཏེ་གསོལ་བ་ནི། །

༢༨༽ ཐོག་མ་མེད་ལྡན་འཁོར་བ་ནས།
ཚེ་རབས་འདི་འམ་གཞན་དག་ཏུ།
བདག་གིས་མ་འཚལ་སྡིག་བགྱིས་པའམ།
བགྱིད་དུ་སྩལ་བ་ཉིད་དང་ནི། །

༢༩༽ གཏི་མུག་འཁྲུལ་པས་བདག་ནོན་ཏེ།
རྗེས་སུ་ཡི་རང་གང་བགྱིས་པ།
ནོངས་པ་དེ་ནི་མཐོང་བགྱིས་ནས།
བསམ་པ་ཐག་པས་མགོན་ལ་བཤགས། །

༣༠༽ བདག་གིས་དཀོན་མཆོག་གསུམ་དང་ནི།
ཕ་མའམ་བླ་མ་གཞན་དག་ལ།
ཉོན་མོངས་སྒོ་ནས་ལུས་ངག་དང་།
ཡིད་ཀྱིས་གནོད་བགྱིས་གང་ལགས་པ། །

༣༡༽ ཉེས་པ་དུ་མས་སྐྱོན་ཆགས་པའི།
སྡིག་ཅན་བདག་གིས་སྡིག་པ་གང་།
ཤིན་ཏུ་མི་བཟད་བགྱིས་པ་དེ།
ཐམས་ཅད་འདྲེན་པ་རྣམས་ལ་བཤགས། །

༣༢༽ བདག་ནི་སྡིག་པ་མ་བྱང་བར།
སྔོན་དུ་འགུམ་པར་འགྱུར་དུ་མཆི།
ཇི་ལྟར་འདི་ལས་ངེས་ཐར་བར།
མྱུར་བའི་ཚུལ་གྱིས་བསྐྱབ་ཏུ་གསོལ། །

༣༣༽ ཡིད་བརྟན་མི་རུང་འཆི་བདག་འདི།
བྱས་དང་མ་བྱས་མི་སྡོད་པས།
ན་དང་མི་ན་ཀུན་གྱིས་ཀྱང་།
གློ་བུར་ཚེ་ལ་ཡིད་མི་བརྟན། །

༣༤༽ ཐམས་ཅད་བོར་ཏེ་ཆས་དགོས་པར།
བདག་གིས་དེ་ལྟར་མ་ཤེས་པས།
མཛའ་དང་མི་མཛའི་དོན་གྱི་ཕྱིར།
སྡིག་པ་རྣམ་པ་སྣ་ཚོགས་བྱས། །

༣༥༽ མི་མཛའ་རྣམས་ཀྱང་མེད་འགྱུར་ཞིང་།
མཛའ་བ་རྣམས་ཀྱང་མེད་པར་འགྱུར།
བདག་ཀྱང་མེད་པར་འགྱུར་བ་སྟེ།
དེ་བཞིན་ཐམས་ཅད་མེད་པར་འགྱུར། །

༣༦༽ རྨི་ལམ་ཉམས་སུ་མྱོང་བ་བཞིན།
དངོས་པོ་གང་དང་གང་སྤྱད་པ།
དེ་དེ་དྲན་པའི་ཡུལ་དུ་འགྱུར།
འདས་པ་ཐམས་ཅད་མཐོང་མི་འགྱུར། །

༣༧༽ རེ་ཞིག་གསོན་ཚེ་འདི་ཉིད་ལའང་།
མཛའ་དང་མི་མཛའ་དུ་མ་འདས།
དེ་དག་དོན་དུ་བྱས་པའི་སྡིག
མི་བཟད་གང་ཡིན་མདུན་ན་གནས། །

༣༨༽ དེ་ལྟར་བདག་ནི་གློ་བུར་ཞེས།
བདག་གིས་རྟོགས་པར་མ་གྱུར་པས།
གཏི་མུག་ཆགས་དང་ཞེ་སྡང་གིས།
སྡིག་པ་རྣམ་པ་དུ་མ་བྱས། །

༣༩༽ ཉིན་མཚན་སྡོད་པ་ཡོང་མེད་པར།
ཚེ་འདི་རྟག་ཏུ་གོད་འགྱུར་ཞིང་།
སྣོན་པ་གུད་ནས་འོང་མེད་ན།
བདག་ལྟ་འཆི་བར་ཅིས་མི་འགྱུར། །

༤༠༽ བདག་ནི་མལ་ན་འདུག་བཞིན་དུ།
གཉེན་བཤེས་ཀུན་གྱིས་མཐའ་བསྐོར་ཀྱང་།
སྲོག་འཆད་པ་ཡི་ཚོར་བ་དག
བདག་ཉིད་གཅིག་པུས་མྱོང་བར་འགྱུར། །

༤༡༽ གཤིན་རྗེའི་ཕོ་ཉས་ཟིན་པ་ལ།
གཉེན་གྱིས་ཅི་ཕན་བཤེས་ཅི་ཕན།
དེ་ཚེ་བསོད་ནམས་གཅིག་བསྐྱབས་ན།
དེ་ཡང་བདག་གིས་མ་བསྟེན་ཏོ། །

༤༢༽ མགོན་པོ་བག་མེད་བདག་གིས་ནི།
འཇིགས་པ་འདི་འདྲ་མ་འཚལ་ནས།
མི་རྟག་ཚེ་འདིའི་ཆེད་དག་ཏུ།
སྡིག་པ་མང་པོ་ཉེ་བར་བསྒྲུབས། །

༤༣༽ སྐྱེ་བོ་ཡན་ལག་གཅོད་པའི་སར།
དེ་རིང་ཁྲིད་པའང་བྲེད་འགྱུར་ཏེ།
ཁ་བསྐམས་མིག་རྩ་ངན་ལ་སོགས།
སྔ་ལས་གཞན་དུ་འགྱུར་སྣང་ན། །

༤༤༽ གཤིན་རྗེའི་ཕོ་ཉ་འཇིགས་འཇིགས་ལྟའི།
ཤ་ཚུགས་ཅན་གྱིས་བཟུང་གྱུར་ཅིང་།
འཇིགས་ཆེན་ནད་ཀྱིས་ཐེབས་གྱུར་པ།
རབ་ཏུ་ཉམ་ཐག་སྨོས་ཅི་དགོས། །

༤༥༽ སུ་ཞིག་འཇིགས་ཆེན་འདི་ལས་བདག
ལེགས་པར་སྐྱོབ་པར་བྱེད་འགྱུར་ཞེས།
བྲེད་ཤ་ཐོན་པའི་མིག་བགྲད་ནས།
ཕྱོགས་བཞིར་སྐྱབས་དག་འཚོལ་བར་བྱེད། །

༤༦༽ ཕྱོགས་བཞིར་སྐྱབས་མེད་མཐོང་ནས་ནི།
དེ་ནས་ཀུན་ཏུ་ཡི་མུག་འགྱུར།
གནས་དེར་སྐྱབས་ཡོད་མ་ཡིན་ན།
དེ་ཚེ་བདག་གིས་ཇི་ལྟར་བྱ། །

༤༧༽ དེ་བས་རྒྱལ་བ་འགྲོ་བའི་མགོན།
འགྲོ་བ་སྐྱོབ་པའི་དོན་བརྩོན་པ།
སྟོབས་ཆེན་འཇིགས་པ་ཀུན་སེལ་ལ།
དེ་རིང་ཉིད་ནས་སྐྱབས་སུ་མཆི། །

༤༨༽ དེ་ཡིས་ཐུགས་སུ་ཆུད་པའི་ཆོས།
འཁོར་བའི་འཇིགས་པ་སེལ་བ་དང་།
བྱང་ཆུབ་སེམས་དཔའི་ཚོགས་ལ་ཡང་།
དེ་བཞིན་ཡང་དག་སྐྱབས་སུ་མཆི། །

༤༩༽ བདག་ནི་འཇིགས་པས་རྣམ་སྐྲག་ནས།
ཀུན་ཏུ་བཟང་ལ་བདག་ཉིད་དབུལ།
འཇམ་པའི་དབྱངས་ལའང་བདག་ཉིད་ཀྱིས།
བདག་གི་ལུས་འདི་དབུལ་བར་བགྱི། །

༥༠༽ ཐུགས་རྗེའི་སྤྱོད་པ་མ་འཁྲུལ་བ།
སྤྱན་རས་གཟིགས་མགོན་དེ་ལ་ཡང་།
ཉམ་ཐག་ང་རོས་འོ་དོད་འབོད།
སྡིག་ལྡན་བདག་ལ་བསྐྱབ་ཏུ་གསོལ། །

༥༡༽ འཕགས་པ་ནམ་མཁའི་སྙིང་པོ་དང་།
ས་ཡི་སྙིང་པོ་དག་དང་ནི།
ཐུགས་རྗེ་ཆེ་མགོན་ཐམས་ཅད་ལ།
སྐྱབས་འཚོལ་སྙིང་ནས་འོ་དོད་འབོད། །

༥༢༽ གང་ཞིག་མཐོང་ནས་གཤིན་རྗེ་ཡི།
ཕོ་ཉ་ལ་སོགས་སྡང་བ་རྣམས།
སྐྲག་ནས་ཕྱོགས་བཞིར་འབྱེར་བྱེད་པ།
རྡོ་རྗེ་ཅན་ལ་སྐྱབས་སུ་མཆི། །

༥༣༽ སྔོན་ཆད་ཁྱེད་ཀྱི་བཀའ་ལས་འདས།
ད་ནི་འཇིགས་པ་ཆེར་མཐོང་ནས།
ཁྱེད་ལ་སྐྱབས་སུ་མཆི་ལགས་ཀྱིས།
འཇིགས་པ་མྱུར་དུ་བསལ་དུ་གསོལ། །

༥༤༽ ཐ་མལ་ནད་ཀྱིས་འཇིགས་ན་ཡང་།
སྨན་པའི་ངག་བཞིན་བྱ་དགོས་ན།
འདོད་ཆགས་ལ་སོགས་ཉེས་བརྒྱ་ཡི།
ནད་ཀྱིས་རྟག་བཏབ་སྨོས་ཅི་དགོས། །

༥༥༽ དེ་གཅིག་གིས་ཀྱང་འཛམ་གླིང་ན།
གནས་པའི་མི་ཀུན་བརླག་བྱེད་ན།
དེ་དག་གསོ་བའི་སྨན་གཞན་ནི།
ཕྱོགས་རྣམས་ཀུན་ནས་མི་རྙེད་ན། །

༥༦༽ དེ་ལ་སྨན་པ་ཐམས་ཅད་མཁྱེན།
ཟུག་རྔུ་ཐམས་ཅད་འབྱིན་པ་ཡི།
བཀའ་ལྟར་མི་བྱེད་སེམས་པ་ནི།
ཤིན་ཏུ་གཏི་མུག་སྨད་པའི་གནས། །

༥༧༽ གཡང་ས་ཐ་མལ་ཆུང་ངུ་ལའང་།
བག་ཡོད་གནས་པར་བྱ་དགོས་ན།
དཔག་ཚད་སྟོང་དུ་ལྷུང་བ་ཡི།
ཡུན་རིང་གཡང་སར་སྨོས་ཅི་དགོས། །

༥༨༽ དེ་རིང་ཁོ་ན་མི་འཆི་ཞེས།
བདེ་བར་འདུག་པ་རིགས་མ་ཡིན།
བདག་ནི་མེད་པར་འགྱུར་བའི་དུས།
དེ་ནི་གདོན་མི་ཟ་བར་འགྱུར། །

༥༩༽ བདག་ལ་མི་འཇིགས་སུ་ཡིས་བྱིན།
འདི་ལས་ཇི་ལྟར་ངེས་ཐར་འགྱུར།
གདོན་མི་ཟ་བར་མེད་འགྱུར་ན།
ཅི་ལྟར་བདག་ཡིད་བདེ་བར་འདུག །

༦༠༽ སྡོན་ཆད་མྱོང་སྟེ་ཞིག་པ་ལས།
བདག་ལ་ལྷག་པ་ཅི་ཡོད་ན།
བདག་ནི་དེ་ལ་མངོན་ཞེན་ནས།
བླ་མའི་བཀའ་དང་འགལ་བར་བྱས། །

༦༡༽ གསོན་ཚེ་འདི་དང་དེ་བཞིན་དུ།
གཉེན་དང་བཤེས་པ་རྣམས་སྤངས་ནས།
གཅིག་པུ་ག་ཤེད་འགྲོ་དགོས་ན།
མཛའ་དང་མི་མཛའ་ཀུན་ཅི་རུང་། །

༦༢༽ མི་དགེ་བ་ལས་སྡུག་བསྔལ་འབྱུང་།
དེ་ལས་ཇི་ལྟར་ངེས་ཐར་ཞེས།
ཉིན་མཚན་རྟག་ཏུ་བདག་གིས་ནི།
འདི་ཉིད་འབའ་ཞིག་བསམ་པའི་རིགས། །

༦༣༽ བདག་ནི་མི་ཤེས་གཏི་མུག་པས།
རང་བཞིན་ཁ་ན་མ་ཐོ་བའམ།
བཅས་པའི་སྡིག་པ་གང་ཡིན་ལས།
གང་ཡང་རུང་བ་བགྱིས་པ་རྣམས། །

༦༤༽ མགོན་པོའི་སྤྱན་སྔར་མངོན་སུམ་དུ།
ཐལ་སྦྱར་སྡུག་བསྔལ་འཇིགས་སེམས་ཀྱིས།
ཡང་དང་ཡང་དུ་ཕྱག་འཚལ་ཏེ།
དེ་དག་ཐམས་ཅད་བཤགས་པར་བགྱི། །

༦༥༽ འདྲེན་པ་རྣམས་ཀྱིས་བདག་གི་སྡིག
ནོངས་པ་ལགས་པར་བཟུང་དུ་གསོལ།
འདི་ནི་བཟང་པོ་མ་ལགས་པས།
སླན་ཆད་བདག་ནི་ཡོང་མི་བགྱིད། །

*** ༣ བྱང་ཆུབ་ཀྱི་སེམས་ཡོངས་སུ་བཟུང་བ། ***
༡༽ སེམས་ཅན་ཀུན་གྱི་ངན་སོང་གི།
སྡུག་བསྔལ་ངལ་བསོའི་དགེ་བ་དང་།
སྡུག་བསྔལ་ཅན་དག་བདེར་གནས་ལ།
དགའ་བས་རྗེས་སུ་ཡི་རང་ངོ་། །

༢༽ བྱང་ཆུབ་རྒྱུར་གྱུར་དགེ་བསགས་པ།
དེ་ལ་རྗེས་སུ་ཡི་རང་ངོ་།
ལུས་ཅན་འཁོར་བའི་སྡུག་བསྔལ་ལས།
ངེས་པར་ཐར་ལ་ཡི་རང་ངོ་། །

༣༽ སྐྱོབ་པ་རྣམས་ཀྱི་བྱང་ཆུབ་དང་།
རྒྱལ་སྲས་ས་ལའང་ཡི་རང་ངོ་།
སེམས་ཅན་ཐམས་ཅད་བདེ་མཛད་པའི།
ཐུགས་བསྐྱེད་དགེ་བ་རྒྱ་མཚོ་དང་།
སེམས་ཅན་ཕན་པར་མཛད་པ་ལ།
དགའ་བས་རྗེས་སུ་ཡི་རང་ངོ་། །

༤༽ ཕྱོགས་རྣམས་ཀུན་གྱི་སངས་རྒྱས་ལ།
ཐལ་མོ་སྦྱར་ཏེ་གསོལ་བ་ནི།
སེམས་ཅན་སྡུག་བསྔལ་མུན་འཐོམས་ལ།
ཆོས་ཀྱི་སྒྲོན་མེ་སྤར་དུ་གསོལ། །

༥༽ རྒྱལ་བ་མྱ་ངན་འདའ་བཞེད་ལ།
ཐལ་མོ་སྦྱར་ཏེ་གསོལ་བ་ནི།
འགྲོ་འདི་ལྡོངས་པར་མི་འགོད་ཅིང་།
བསྐལ་པ་གྲངས་མེད་བཞུགས་པར་གསོལ། །

༦༽ དེ་ལྟར་འདི་དག་ཀུན་བྱས་ཏེ།
དགེ་བ་བདག་གིས་བསགས་པ་གང་།
དེས་ནི་སེམས་ཅན་ཐམས་ཅད་ཀྱི།
སྡུག་བསྔལ་ཐམས་ཅད་བསལ་བར་ཤོག །

༧༽ འགྲོ་བ་ནད་པ་ཇི་སྲིད་དུ།
ནད་སོས་གྱུར་གྱི་བར་དུ་ནི།
སྨན་དང་སྨན་པ་ཉིད་དག་དང་།
དེ་ཡི་ནད་གཡོག་བྱེད་པར་ཤོག །

༨༽ ཟས་དང་སྐོམ་གྱི་ཆར་ཕབ་སྟེ།
བཀྲེས་དང་སྐོམ་པའི་གནོད་པ་བསལ།
མུ་གེའི་བསྐལ་པ་བར་མའི་ཚེ།
བདག་ནི་ཟས་དང་སྐོམ་དུ་གྱུར། །

༩༽ སེམས་ཅན་ཕོངས་ཤིང་དབུལ་བ་ལ།
བདག་ནི་མི་ཟད་གཏེར་གྱུར་ཏེ།
ཡོ་བྱད་མཁོ་དགུ་སྣ་ཚོགས་སུ།
མདུན་ན་ཉེ་བར་གནས་གྱུར་ཅིག །

༡༠༽ ལུས་དང་དེ་བཞིན་ལོངས་སྤྱོད་དང་།
དུས་གསུམ་དགེ་བ་ཐམས་ཅད་ཀྱང་།
སེམས་ཅན་ཀུན་གྱི་དོན་བསྒྲུབ་ཕྱིར།
ཕངས་པ་མེད་པར་གཏང་བར་བྱ། །

༡༡༽ ཐམས་ཅད་བཏང་བས་མྱ་ངན་འདའ།
བདག་བློ་མྱ་ངན་འདས་པ་བསྒྲུབ།
ཐམས་ཅད་གཏོང་བར་ཆབས་ཅིག་ལ།
སེམས་ཅན་རྣམས་ལ་བཏང་བ་མཆོག །

༡༢༽ བདག་གིས་ལུས་ཅན་ཐམས་ཅད་ལ།
ལུས་འདི་ཅི་བདེར་བྱིན་ཟིན་གྱིས།
རྟག་ཏུ་གསོད་དང་སྨོད་པ་འམ།
རྡེག་སོགས་ཅི་དགར་བྱེད་ལ་རག །

༡༣༽ བདག་གི་ལུས་ལ་རྩེ་བྱེད་དམ།
ཅོ་འདྲི་ག་ཞའི་རྒྱུ་བྱེད་ཀྱང་།
བདག་གི་ལུས་འདི་བྱིན་ཟིན་གྱིས།
འདི་ཡི་ཁ་ཏས་ཅི་ཞིག་བྱ། །

༡༤༽ དེ་ལ་གནོད་པར་མི་འགྱུར་བའི།
ལས་གང་ཡིན་པའང་བྱེད་དུ་ཆུག
བདག་ལ་དམིགས་ནས་ནམ་དུ་ཡང་།
འགའ་ཡང་དོན་མེད་མ་གྱུར་ཅིག །

༡༥༽ བདག་ལ་དམིགས་ནས་གང་དག་གིས།
ཁྲོ་བའམ་དད་པའི་སེམས་བྱུང་ན།
དེ་ཉིད་རྟག་ཏུ་དེ་དག་གི།
དོན་ཀུན་འགྲུབ་པའི་རྒྱུར་གྱུར་ཅིག །

༡༦༽ གང་དག་བདག་ལ་ཁ་ཟེར་རམ།
གཞན་དག་གནོད་པ་བྱེད་པའམ།
དེ་བཞིན་ཕྱར་ཀ་གཏོང་ཡང་རུང་།
ཐམས་ཅད་བྱང་ཆུབ་སྐལ་ལྡན་གྱུར། །

༡༧༽ བདག་ནི་མགོན་མེད་རྣམས་ཀྱི་མགོན།
ལམ་ཞུགས་རྣམས་ཀྱི་དེད་དཔོན་དང་།
བརྒལ་འདོད་རྣམས་ཀྱི་གྲུ་དང་ནི།
གཟིངས་དང་ཟམ་པ་ཉིད་དུ་གྱུར། །

༡༨༽ གླིང་དོན་གཉེར་ལ་གླིང་དང་ནི།
མར་མེ་འདོད་ལ་མར་མེ་དང་།
གནས་མལ་འདོད་ལ་གནས་མལ་དང་།
བདག་ནི་ལུས་ཅན་བྲན་འདོད་པ།
ཀུན་གྱི་བྲན་དུ་འགྱུར་བར་ཤོག །

༡༩༽ ཡིད་བཞིན་ནོར་དང་བུམ་པ་བཟང་།
རིག་སྔགས་གྲུབ་དང་སྨན་ཆེན་དང་།
དཔག་བསམ་གྱི་ནི་ཤིང་དག་དང་།
ལུས་ཅན་རྣམས་ཀྱི་འདོད་འཇོར་གྱུར། །

༢༠༽ ས་སོགས་འབྱུང་བ་ཆེན་པོ་དང་།
ནམ་མཁའ་བཞིན་དུ་རྟག་པར་ཡང་།
སེམས་ཅན་དཔག་ཏུ་མེད་པ་ཡི།
རྣམ་མང་ཉེར་འཚོ་འི་གཞིར་ཡང་ཤོག །

༢༡༽ དེ་བཞིན་ནམ་མཁའི་མཐས་གཏུགས་པའི།
སེམས་ཅན་ཁམས་ལ་རྣམ་ཀུན་ཏུ།
ཐམས་ཅད་མྱ་ངན་འདས་བར་དུ།
བདག་ནི་ཉེར་འཚོ་འི་རྒྱུར་ཡང་ཤོག །

༢༢༽ ཇི་ལྟར་སྔོན་གྱི་བདེ་གཤེགས་ཀྱིས།
བྱང་ཆུབ་ཐུགས་ནི་བསྐྱེད་པ་དང་།
བྱང་ཆུབ་སེམས་དཔའི་བསླབ་པ་ལ།
དེ་དག་རིམ་བཞིན་གནས་པ་ལྟར། །

༢༣༽ དེ་བཞིན་འགྲོ་ལ་ཕན་དོན་དུ།
བྱང་ཆུབ་སེམས་ནི་བསྐྱེད་བགྱི་ཞིང་།
དེ་བཞིན་དུ་ནི་བསླབ་པ་ལའང་།
རིམ་པ་བཞིན་དུ་བསླབ་པར་བགྱི། །

༢༤༽ དེ་ལྟར་བློ་དང་ལྡན་པ་ཡིས།
རབ་དང་བྱང་ཆུབ་སེམས་བཟུང་ནས།
མཇུག་ཀྱང་རྒྱས་པར་བྱ་བའི་ཕྱིར།
སེམས་ནི་འདི་ལྟར་གཟེངས་བསྟོད་དོ། །

༢༥༽ དེང་དུས་བདག་ཚེ་འབྲས་བུ་ཡོད།
མི་ཡི་སྲིད་པ་ལེགས་པར་ཐོབ།
དེ་རིང་སངས་རྒྱས་རིགས་སུ་སྐྱེས།
སངས་རྒྱས་སྲས་སུ་ད་གྱུར་ཏོ། །

༢༦༽ ད་ནི་བདག་གིས་ཅི་ནས་ཀྱང་།
རིགས་དང་མཐུན་པའི་ལས་བརྩམས་ཏེ།
སྐྱོན་མེད་བཙུན་པའི་རིགས་འདི་ལ།
རྙོག་པར་མི་འགྱུར་དེ་ལྟར་བྱ། །

༢༧༽ ལོང་བས་ཕྱག་དར་ཕུང་པོ་ལས།
ཇི་ལྟར་རིན་ཆེན་རྙེད་པ་ལྟར།
དེ་བཞིན་ཇི་ཞིག་ལྟར་སྟེས་ནས།
བྱང་ཆུབ་སེམས་འདི་བདག་ལ་སྐྱེས། །

༢༨༽ འགྲོ་བའི་འཆི་བདག་འཇོམས་བྱེད་པའི།
བདུད་རྩི་མཆོག་ཀྱང་འདི་ཡིན་ནོ།
འགྲོ་བའི་དབུལ་བ་སེལ་བ་ཡི།
མི་ཟད་གཏེར་ཡང་འདི་ཡིན་ནོ། །

༢༩༽ འགྲོ་བའི་ནད་རབ་ཞི་བྱེད་པའི།
སྨན་གྱི་མཆོག་ཀྱང་འདི་ཡིན་ནོ།
སྲིད་ལམ་འཁྱམས་ཤིང་དུབ་པ་ཡི།
འགྲོ་བའི་ངལ་བསོའི་ལྗོན་ཤིང་ཡིན། །

༣༠༽ འགྲོ་བ་ཐམས་ཅད་ངན་འགྲོ་ལས།
སྒྲོལ་བར་བྱེད་པའི་སྤྱི་སྟེགས་ཡིན།
འགྲོ་བའི་ཉོན་མོངས་གདུང་སེལ་བའི།
སེམས་ཀྱི་ཟླ་བ་ཤར་བ་ཡིན། །

༣༡༽ འགྲོ་བའི་མི་ཤེས་རབ་རིབ་དག 
དཔྱིས་འབྱིན་ཉི་མ་ཆེན་པོ་ཡིན།
དམ་ཆོས་འོ་མ་བསྲུབས་པ་ལས།
མར་གྱི་ཉིང་ཁུ་ཕྱུང་བ་ཡིན། །

༣༢༽ འགྲོ་བའི་མགྲོན་པོ་སྲིད་པའི་ལམ་རྒྱུ་ཞིང་།
བདེ་བའི་ལོངས་སྤྱོད་སྤྱད་པར་འདོད་པ་ལ།
འདི་ནི་བདེ་བའི་མཆོག་ཏུ་ཉེར་གནས་ཏེ།
སེམས་ཅན་འགྲོན་ཆེན་ཚིམ་པར་བྱེད་པ་ཡིན། །

༣༣༽ བདག་གིས་དེ་རིང་སྐྱོབ་པ་ཐམས་ཅད་ཀྱི།
སྤྱན་སྔར་འགྲོ་བ་བདེ་གཤེགས་ཉིད་དང་ནི།
བར་དུ་བདེ་ལ་མགྲོན་དུ་བོས་ཟིན་གྱིས།
ལྷ་དང་ལྷ་མིན་ལ་སོགས་དགའ་བར་གྱིས། །

*** ༤ བག་ཡོད་བསྟན་པ། ***
༡༽ རྒྱལ་བའི་སྲས་ཀྱིས་དེ་ལྟ་བུར།
བྱང་ཆུབ་སེམས་རབ་བརྟན་བཟུང་ནས།
གཡེལ་བ་མེད་པར་རྟག་ཏུ་ཡང་།
བསླབ་ལས་མི་འདའ་འབད་པར་བྱ། །

༢༽ བབ་ཅོལ་བརྩམས་པ་གང་ཡིན་པའམ།
གང་ཞིག་ལེགས་པར་མ་བརྟགས་པ།
དེ་ནི་དམ་བཅའ་བྱས་གྱུར་ཀྱང་།
བྱ་འམ་བཏང་ཞེས་བརྟགས་པའི་རིགས། །

༣༽ སངས་རྒྱས་རྣམས་དང་དེ་ཡི་སྲས།
ཤེས་རབ་ཆེན་པོས་གང་བརྟགས་ཤིང་།
བདག་ཉིད་ཀྱིས་ཀྱང་བརྟགས་བརྟགས་པ།
དེ་ལ་བཤོལ་དུ་ཅི་ཞིག་ཡོད། །

༤༽ གལ་ཏེ་དེ་ལྟར་དམ་བཅས་ནས།
ལས་ཀྱིས་བསྒྲུབས་པར་མ་བྱས་ན།
སེམས་ཅན་དེ་དག་ཀུན་བསླུས་པས།
བདག་གི་འགྲོ་བ་ཅི་འདྲར་འགྱུར། །

༥༽ དངོས་པོ་ཕལ་པ་ཅུང་ཟད་ལའང་།
ཡིད་ཀྱིས་སྦྱིན་པར་བསམས་བྱས་ནས།
མི་གང་སྦྱིན་པར་མི་བྱེད་པ།
དེ་ཡང་ཡི་དྭགས་འགྱུར་གསུངས་ན། །

༦༽ བླ་ན་མེད་པའི་བདེ་བ་ལ།
བསམ་པ་ཐག་པས་མགྲོན་གཉེར་ནས།
འགྲོ་བ་ཐམས་ཅད་བསླུས་བྱས་ན།
བདེ་འགྲོར་ཇི་ག་འགྲོ་འགྱུར་རམ། །

༧༽ མི་གང་བྱང་ཆུབ་སེམས་བཏང་ཡང་།
དེ་དག་ཐར་བར་མཛད་པ་ནི།
ལས་ཚུལ་བསམ་གྱིས་མི་ཁྱབ་སྟེ།
ཐམས་ཅད་མཁྱེན་པ་ཁོ་ནས་མཁྱེན། །

༨༽ དེ་ནི་བྱང་ཆུབ་སེམས་དཔའ་ལ།
ལྟུང་བའི་ནང་དུ་ལྕི་བ་སྟེ།
འདི་ལྟར་དེ་ནི་བྱུང་གྱུར་ན།
སེམས་ཅན་ཀུན་གྱི་དོན་ལ་དམན། །

༩༽ གང་གཞན་སྐད་ཅིག་ཙམ་ཡང་འདིའི།
བསོད་ནམས་བར་ཆད་གེགས་བྱེད་པ།
སེམས་ཅན་དོན་ལ་དམན་གྱུར་པས།
དེ་ཡི་ངན་འགྲོ་མུ་མཐའ་མེད། །

༡༠༽ སེམས་ཅན་གཅིག་གི་བདེ་བ་ཡང་།
བཤིག་ན་བདག་ཉིད་ཉམས་འགྱུར་ན།
ནམ་མཁའ་མ་ལུས་མཐའ་ཀླས་པའི།
ལུས་ཅན་བདེ་བཤིག་སྨོས་ཅི་དགོས། །

༡༡༽ དེ་ལྟར་ལྟུང་བ་སྟོབས་ལྡན་དང་།
བྱང་ཆུབ་སེམས་སྟོབས་ལྡན་པ་དག 
འཁོར་བར་རེས་ཀྱིས་འདྲེ་བྱེད་ན།
ས་ཐོབ་པ་ལ་ཡུན་རིང་ཐོགས། །

༡༢༽ དེ་ལྟས་ཇི་ལྟར་དམ་བཅས་བཞིན།
བདག་གིས་གུས་པས་བསྒྲུབ་པར་བྱ།
དེང་ནས་བརྩོན་པར་མ་བྱས་ན།
འོག་ནས་འོག་ཏུ་འགྲོ་བར་འགྱུར། །

༡༣༽ སེམས་ཅན་ཐམས་ཅད་ཕན་མཛད་པའི།
སངས་རྒྱས་གྲངས་མེད་འདས་གྱུར་ཀྱང་།
བདག་ནི་རང་གི་ཉེས་པས་དེའི།
གསོ་བའི་སྤྱོད་ཡུལ་མ་གྱུར་ཏོ། །

༡༤༽ ད་དུང་དེ་བཞིན་བདག་བྱེད་ན།
ཡང་དང་ཡང་དུའང་དེ་བཞིན་ཏེ།
ངན་འགྲོར་ནད་དང་འཆིང་བ་དང་།
བཅད་དང་གཤག་སོགས་མྱོང་བར་འགྱུར། །

༡༥༽ དེ་བཞིན་གཤེགས་པ་འབྱུང་བ་དང་།
དད་དང་མི་ལུས་ཐོབ་པ་དང་།
དགེ་གོམས་རུང་བ་དེ་ལྟ་བུ།
དཀོན་ན་ནམ་ཞིག་ཐོབ་པར་འགྱུར། །

༡༦༽ ནད་མེད་ཉི་མ་འདི་ལྟ་བུ།
ཟས་བཅས་འཚེ་བ་མེད་ཀྱང་ནི།
ཚེ་ནི་སྐད་ཅིག་བསླུ་བ་སྟེ།
ལུས་ནི་ཐང་ཅིག་བརྙན་པོ་བཞིན། །

༡༧༽ བདག་གི་སྤྱོད་པ་འདི་འདྲས་ནི།
མི་ཡི་ལུས་ཀྱང་འཐོབ་མི་འགྱུར།
མི་ལུས་ཐོབ་པར་མ་གྱུར་ན།
སྡིག་པ་འབའ་ཞིག་དགེ་བ་མེད། །

༡༨༽ གང་ཚེ་དགེ་སྤྱད་སྐལ་ལྡན་ཡང་།
དགེ་བ་བདག་གིས་མ་བྱས་ན།
ངན་སོང་སྡུག་བསྔལ་ཀུན་རྨོངས་པ།
དེ་ཚེ་བདག་གིས་ཅི་བྱར་ཡོད། །

༡༩༽ དགེ་བ་དག་ཀྱང་མ་བྱས་ལ།
སྡིག་པ་དག་ཀྱང་ཉེར་བསགས་ན།
བསྐལ་པ་བྱེ་བ་བརྒྱར་ཡང་ནི།
བདེ་འགྲོའི་སྒྲ་ཡང་ཐོས་མི་འགྱུར། །

༢༠༽ དེ་ཉིད་ཕྱིར་ན་བཅོམ་ལྡན་གྱིས།
རྒྱ་མཚོ་ཆེར་གཡེངས་གཉའ་ཤིང་གི། 
བུ་གར་རུས་སྦལ་མགྲིན་ཆུད་ལྟར།
མི་ཉིད་ཤིན་ཏུ་ཐོབ་དཀར་གསུངས། །

༢༡༽ སྐད་ཅིག་གཅིག་བྱས་སྡིག་པས་ཀྱང་།
བསྐལ་པར་མནར་མེད་གནས་འགྱུར་ན།
ཐོག་མེད་འཁོར་བར་བསགས་སྡིག་གིས།
བདེ་འགྲོར་མི་འགྲོ་སྨོས་ཅི་དགོས། །

༢༢༽ དེ་ཙམ་ཁོ་ན་མྱོངས་གྱུར་ནས།
འདི་ནི་རྣམ་ཐར་མི་འགྱུར་ཏེ།
འདི་ལྟར་དེ་ནི་མྱོང་བཞིན་དུ།
སྡིག་པ་གཞན་དག་རབ་ཏུ་སྐྱེ། །

༢༣༽ འདི་འདྲའི་དལ་བ་རྙེད་གྱུར་ནས།
བདག་གིས་དགེ་གོམས་མ་བྱས་ན།
འདི་ལས་བསླུས་པ་གཞན་མེད་དེ།
འདི་ལས་རྨོངས་པའང་གཞན་མེད་དོ། །

༢༤༽ གལ་ཏེ་བདག་གིས་དེ་རྟོགས་ནས།
རྨོངས་པས་ཕྱིས་ཀྱང་སྒྱིད་ལུག་ན།
འཆི་བར་འགྱུར་བའི་དུས་ཀྱི་ཚེ།
མྱ་ངན་ཆེན་པོ་ལྡང་བར་འགྱུར། །

༢༥༽ དམྱལ་མེ་བཟོད་དཀས་ཡུན་རིང་དུ།
བདག་གི་ལུས་ལ་བསྲེག་འགྱུར་ན།
འགྱོད་པ་མི་བཟད་མེ་འབར་བས།
སེམས་གདུང་འགྱུར་བ་གདོན་མི་ཟ། །

༢༦༽ ཤིན་ཏུ་རྙེད་དཀའ་ཕན་པའི་ས།
ཇི་ཞིག་ལྟར་སྟེས་རྙེད་གྱུར་ནས།
བདག་ཉིད་ཤེས་དང་ལྡན་བཞིན་དུ།
ཕྱིར་ཡང་དམྱལ་བ་དེར་ཁྲིད་ན། །

༢༧༽ སྔགས་ཀྱིས་རྨོངས་པར་བྱས་པ་བཞིན།
བདག་ལ་འདིར་སེམས་མེད་དུ་ཟད།
ཅིས་རྨོངས་བདག་ཀྱང་མ་ཤེས་ཏེ།
བདག་གི་ཁོང་ན་ཅི་ཞིག་ཡོད། །

༢༨༽ ཞེ་སྡང་སྲེད་སོགས་དགྲ་རྣམས་ནི།
རྐང་ལག་ལ་སོགས་ཡོད་མིན་ལ།
དཔའ་མཛངས་མིན་ཡང་ཇི་ཞིག་ལྟར།
དེ་དག་གིས་བདག་བྲན་བཞིན་བྱས། །

༢༩༽ བདག་གིས་སེམས་ལ་གནས་བཞིན་དུ།
དགའ་མགུར་བདག་ལ་གནོད་བྱེད་པ།
དེ་ལའང་མི་ཁྲོ་བཟོད་པ་ནི།
གནས་མིན་བཟོད་པ་སྨད་པའི་གནས། །

༣༠༽ གལ་ཏེ་ལྷ་དང་ལྷ་མིན་རྣམས།
ཐམས་ཅད་བདག་ལ་དགྲར་ལངས་ཀྱང་།
དེ་དག་གིས་ཀྱང་མནར་མེད་པའི།
མེ་ནང་ཁྲིད་ཅིང་འཇུག་མི་ནུས། །

༣༡༽ ཉོན་མོངས་སྟོབས་ཆེན་དགྲ་འདིས་ནི།
གང་དང་ཕྲད་ན་རི་རབ་ཀྱང་།
ཐལ་བ་ཡང་ནི་མི་ལུས་པ།
དེར་བདག་སྐད་ཅིག་གཅིག་ལ་འདོར། །

༣༢༽ བདག་གི་ཉོན་མོངས་དགྲ་བོ་གང་།
དུས་རིང་ཐོག་མཐའ་མེད་པ་ལྟར།
དགྲ་གཞན་ཀུན་ཀྱང་དེ་ལྟ་བུར།
ཡུན་རིང་ཐུབ་པ་མ་ཡིན་ནོ། །

༣༣༽ མཐུན་པར་རིམ་གྲོ་བསྟེན་བྱས་ན།
ཐམས་ཅད་ཕན་དང་བདེ་བྱེད་ན།
ཉོན་མོངས་རྣམས་ནི་བསྟེན་བྱས་ན།
ཕྱིར་ཞིང་སྡུག་བསྔལ་གནོད་པ་བྱེད། །

༣༤༽ དེ་ལྟར་ཡུན་རིང་རྒྱུན་ཆགས་དགྲར་གྱུར་པ།
གནོད་པའི་ཚོགས་རབ་འཕེལ་བའི་རྒྱུ་གཅིག་པུ།
བདག་གི་སྙིང་ལ་ངེས་པར་གནས་འཆའ་ན།
འཁོར་བར་འཇིགས་མེད་དགའ་བར་ག་ལ་འགྱུར། །

༣༥༽ འཁོར་བའི་བཙོན་གྱི་སྲུང་མ་དམྱལ་སོགས་སུ།
གསོད་བྱེད་གཤེད་མར་གྱུར་པ་འདི་དག་ནི།
གལ་ཏེ་བློ་གནས་ཆགས་པའི་དྲྭ་བ་ནི།
གནས་ན་བདག་ལ་བདེ་བ་ག་ལ་ཡོད། །

༣༦༽ དེ་ལྟར་ཇི་སྲིད་བདག་གིས་དགྲ་འདི་མངོན་སུམ་དུ།
ངེས་པར་མ་བཅོམ་དེ་སྲིད་བདག་འདིར་བརྩོན་མི་འདོར། །
རེ་ཞིག་གནོད་བྱེད་ཆུང་ངུ་ལ་ཡང་ཁྲོས་གྱུར་པ།
ང་རྒྱལ་བདོ་རྣམས་དེ་མ་བཅོམ་པར་གཉིད་མི་འོང་། །

༣༧༽ རང་བཞིན་འཆི་བས་སྡུག་བསྔལ་གྱུར་པའི་ཉོན་མོངས་དག 
གཡུལ་ངོར་དངར་ཚེ་ནན་གྱིས་གཞོམ་པར་འདོད་པ་ཡང་།
མདའ་མདུང་མཚོན་གྱིས་ཕོག་པའི་སྡུག་བསྔལ་ཁྱད་བསད་ནས།
དོན་མ་གྲུབ་པར་ཕྱིར་ཕྱོགས་འབྱེར་བར་མི་བྱེད་ན། །

༣༨༽ རྟག་ཏུ་སྡུག་བསྔལ་ཀུན་གྱི་རྒྱུར་གྱུར་པ།
རང་བཞིན་དགྲར་ངེས་གཞོམ་བརྩོན་བདག་ལ་དེང་།
སྡུག་བསྔལ་བརྒྱ་ཕྲག་རྒྱུར་གྱུར་གང་གིས་ཀྱང་།
ཡི་ཆད་སྒྱིད་ལུག་མི་འགྱུར་སྨོས་ཅི་དགོས། །

༣༩༽ དོན་མེད་དགྲ་ཡིས་རྨ་སྲོལ་བཏོད་པ་ཡང་།
ལུས་ལ་རྒྱན་དང་འདྲ་བར་སྲེལ་བྱེད་ན།
དོན་ཆེན་སྒྲུབ་ཕྱིར་ཡང་དག་བརྩོན་གྱུར་པ།
བདག་ལ་སྡུག་བསྔལ་ཅི་ཕྱིར་གནོད་བྱེད་ཡིན། །

༤༠༽ ཉ་པ་གདོལ་པ་ཞིང་པ་ལ་སོགས་པ།
རང་གི་འཚོ་བ་ཙམ་ཞིག་སེམས་པ་ཡང་།
གྲང་དང་ཚ་ལ་སོགས་པའི་གནོད་བཟོད་ན།
འགྲོ་བ་བདེ་ཕྱིར་བདག་ལྟ་ཅིས་མི་བཟོད། །

༤༡༽ ཕྱོགས་བཅུ་ནམ་མཁའི་མཐས་གཏུགས་པའི།
འགྲོ་བ་ཉོན་མོངས་ལས་བསྒྲལ་བར།
དམ་བཅས་གང་ཚེ་བདག་ཉིད་ཀྱང་།
ཉོན་མོངས་རྣམས་ལས་མ་གྲོལ་བར། །

༤༢༽ བདག་གི་ཚོད་ཀྱང་མི་ཤེས་པར།
སྨྲ་བ་ཇི་ལྟར་སྨྱོན་པ་མིན།
དེ་ལྟས་ཉོན་མོངས་གཞོམ་པ་ལ།
རྟག་ཏུ་ཕྱིར་མི་ལྡོག་པར་བྱ། །

༤༣༽ འདི་ལ་བདག་གིས་ཞེན་བྱ་ཞིང་།
ཁོན་དུ་བཟུང་ནས་གཡུལ་སྤྲད་དེ།
རྣམ་པ་དེ་འདྲའི་ཉོན་མོངས་པ།
ཉོན་མོངས་འཇོམས་བྱེད་མ་གཏོགས་སོ། །

༤༤༽ བདག་ནི་བསྲེགས་ཏེ་བསད་གྱུར་ཏམ།
བདག་གི་མགོ་བོ་བཅད་ཀྱང་བླའི།
རྣམ་པ་ཀུན་ཏུ་ཉོན་མོངས་པའི།
དགྲ་ལ་འདུད་པར་མི་བྱ་འོ། །

༤༥༽ ཐ་མལ་དགྲ་བོ་ཡུལ་ནས་ཕྱུང་ཡང་ནི།
ཡུལ་གཞན་དག་ཏུ་གནས་ཤིང་ཡོངས་བཟུང་ནས།
ནུས་པ་བརྟས་ནས་དེ་ནས་ཕྱིར་ལྡོག་གི། 
ཉོན་མོངས་དགྲ་ཚུལ་དེ་དང་འདྲ་མ་ཡིན། །

༤༦༽ ཉོན་མོངས་ཉོན་མོངས་ཤེས་རབ་མིག་གིས་སྤང་།
བདག་ཡིད་ལས་བསལ་གང་དུ་འགྲོ་བར་འགྱུར།
གང་དུ་གནས་ནས་བདག་གནོད་བྱ་ཕྱིར་འོང་།
བློ་ཞན་བདག་ལ་བརྩོན་པ་མེད་པར་ཟད། །

༤༧༽ ཉོན་མོངས་རྣམས་ནི་ཡུལ་ན་མི་གནས་དབང་ཚོགས་ལ་མིན་བར་ནའང་མིན།
དེ་ལས་གཞན་ནའང་མིན་ན་དེ་དག་གར་གནས་འགྲོ་བ་ཀུན་གནོད་བྱེད།
འདི་ནི་སྒྱུ་འདྲ་དེ་ཕྱིར་སྙིང་ལ་འཇིགས་སྤངས་ཤེས་ཕྱིར་བརྩོན་པ་བསྟེན།
དོན་མེད་ཉིད་དུ་བདག་ལ་དམྱལ་སོགས་རྣམས་སུ་ཅི་སྟེ་གནོད་པ་བྱེད། །

༤༨༽ དེ་ལྟར་རྣམས་བསམས་ཇི་སྐད་བཤད་པ་ཡི།
བསླབ་པ་བསྒྲུབ་པའི་ཆེད་དུ་འབད་པར་བྱ།
སྨན་པའི་ངག་མ་མཉན་ན་སྨན་དག་གིས།
བཅོས་དགོས་ནད་པ་གསོས་པ་ག་ལ་ཡོད། །

*** ༥ ཤེས་བཞིན་བསྲུང་བར་བྱ་བ། ***
༡༽ བསླབ་པ་བསྲུང་བར་འདོད་པ་ཡིས།
རབ་ཏུ་བསྒྲིམས་ནས་སེམས་བསྲུང་སྟེ།
སེམས་འདི་བསྲུང་བར་མ་བྱས་ན།
བསླབ་པ་བསྲུང་བར་ཡོང་མི་ནུས། །

༢༽ སེམས་ཀྱི་གླང་པོ་ཡན་བཏང་བས།
མནར་མེད་གནོད་པ་བྱེད་པ་ལྟར།
གླང་ཆེན་མ་ཐུལ་མྱོས་པ་ཡིས།
འདི་ན་དེ་འདྲའི་གནོད་མི་བྱེད། །

༣༽ ཀུན་ནས་དྲན་པའི་ཐག་པ་ཡིས།
སེམས་ཀྱི་གླང་པོ་དམ་བཏགས་ན།
འཇིགས་པ་ཐམས་ཅད་མེད་འགྱུར་ཞིང་།
དགེ་བ་ཐམས་ཅད་ལག་ཏུ་འོང་། །

༤༽ སྟག་དང་སེང་གེ་གླང་ཆེན་དྲེད།
སྦྲུལ་དང་དགྲ་རྣམས་ཐམས་ཅད་དང་།
སེམས་ཅན་དམྱལ་བའི་སྲུང་མ་དང་།
བྱད་མ་དེ་བཞིན་སྲིན་པོ་རྣམས། །

༥༽ སེམས་འདི་གཅིག་པུ་བཏགས་པ་ཡིས།
དེ་དག་ཐམས་ཅད་བཏགས་པར་འགྱུར།
སེམས་འདི་གཅིག་པུ་བཏུལ་བ་ན།
དེ་དག་ཐམས་ཅད་ཐུལ་བར་འགྱུར། །

༦༽ འདི་ལྟར་འཇིགས་པ་ཐམས་ཅད་དང་།
སྡུག་བསྔལ་དཔག་ཏུ་མེད་པ་ཡང་།
སེམས་ལས་བྱུང་བ་ཡིན་ནོ་ཞེས།
ཡང་དག་གསུངས་པ་ཉིད་ཀྱིས་བསྟན། །

༧༽ སེམས་ཅན་དམྱལ་བའི་མཚོན་ཆ་རྣམས།
སུ་ཞིག་གིས་ནི་ཆེད་དུ་བྱས།
ལྕགས་སྲེག་ས་གཞི་སུ་ཡིས་བྱས།
མོ་ཚོགས་དེ་དག་ཅི་ལས་བྱུང་། །

༨༽ དེ་འདྲ་དེ་དག་ཐམས་ཅད་ཀྱང་།
སྡིག་སེམས་ཡིན་པར་ཐུབ་པས་གསུངས།
དེ་ལྟར་འཇིག་རྟེན་གསུམ་པོ་ན།
སེམས་ལས་འཇིགས་པ་གཞན་འགའ་མེད། །

༩༽ གལ་ཏེ་འགྲོ་བ་དབུལ་བོར་པས།
སྦྱིན་པའི་ཕ་རོལ་ཕྱིན་ཡིན་ན།
ད་དུང་འགྲོ་བཀྲེན་ཡོད་ན་སྔོན།
སྐྱོབ་པ་ཇི་ལྟར་ཕ་རོལ་ཕྱིན། །

༡༠༽ བདོག་པ་ཐམས་ཅད་འབྲས་བཅས་ཏེ།
སྐྱེ་བོ་ཀུན་ལ་གཏང་སེམས་ཀྱིས།
སྦྱིན་པའི་ཕ་རོལ་ཕྱིན་གསུངས་ཏེ།
དེ་ལྟས་དེ་ནི་སེམས་ཉིད་དོ། །

༡༡༽ ཉ་ལ་སོགས་པ་གང་ཞིག་ཏུ།
དེ་དག་གསོད་མི་འགྱུར་བར་བསྐྲད།
སྤོང་བའི་སེམས་ནི་ཐོབ་པ་ལས།
ཚུལ་ཁྲིམས་ཕ་རོལ་ཕྱིན་པར་བཤད། །

༡༢༽ སེམས་ཅན་མི་བསྲུན་ནམ་མཁའ་བཞིན།
དེ་དག་གཞོམ་གྱིས་ཡོང་མི་ལང་།
ཁྲོ་བའི་སེམས་འདི་གཅིག་བཅོམ་ན།
དགྲ་དེ་ཐམས་ཅད་ཆོམས་དང་འདྲ། །

༡༣༽ ས་སྟེང་འདི་དག་ཀོས་གཡོག་ཏུ།
དེ་སྙེད་ཀོ་བས་ག་ལ་ལང་།
ལྷམ་མཐིལ་ཙམ་གྱི་ཀོ་བས་ནི།
ས་སྟེང་ཐམས་ཅད་གཡོགས་དང་འདྲ། །

༡༤༽ དེ་བཞིན་ཕྱི་རོལ་དངོས་པོ་ཡང་།
བདག་གིས་ཕྱིར་བཟློག་མི་ལང་གི། 
བདག་གི་སེམས་འདི་ཕྱིར་བཟློག་བྱའི།
གཞན་རྣམས་བཟློག་གོ་ཅི་ཞིག་དགོས། །

༡༥༽ སེམས་གསལ་གཅིག་བསྐྱེད་འབྲས་བུ་གང་།
ཚངས་ལ་སོགས་པ་ཡིན་པ་ལྟར།
ལུས་ངག་བཅས་པའི་འབྲས་བུ་ཡང་།
སྤྱོད་པ་ཞན་པས་དེ་ལྟ་མིན། །

༡༦༽ བཟླས་བརྗོད་དང་ནི་དཀའ་ཐུབ་ཀུན།
ཡུན་རིང་དུས་སུ་སྤྱད་བྱས་ཀྱང་།
སེམས་གཞན་གཡེངས་པས་བྱས་པ་ནི།
དེ་ཉིད་རིག་པས་དོན་མེད་གསུངས། །

༡༧༽ གང་གིས་ཆོས་ཀྱི་གཙོ་བོ་མཆོག
སེམས་ཀྱི་གསང་འདི་མ་ཤེས་ན།
བདེ་ཐོབ་སྡུག་བསྔལ་གཞོམ་འདོད་ཀྱང་།
དེ་དག་དོན་མེད་གྱི་ནར་འཁྱམས། །

༡༨༽ དེ་ལྟས་བདག་གི་སེམས་འདི་ནི།
ལེགས་བཟུང་ལེགས་པར་བསྲུང་བར་བྱ།
སེམས་བསྲུང་བརྟུལ་ཞུགས་མ་གཏོགས་པ།
བརྟུལ་ཞུགས་མང་པོས་ཅི་ཞིག་བྱ། །

༡༩༽ མ་གྲངས་གྲོལ་བའི་ཁྲོད་གནས་ན།
བསྒྲིམས་ཏེ་རྨ་ཡི་བག་བྱེད་བཞིན།
སྐྱེ་བོ་ངན་ཁྲོད་གནས་པས་ཀྱང་།
སེམས་ཀྱི་རྨ་འདི་རྟག་ཏུ་བསྲུང་། །

༢༠༽ རྨ་ཡི་སྡུག་བསྔལ་ཆུང་ངུ་ཡིས།
སྐྲག་པའང་རྨ་ཡི་བག་བྱེད་ན།
བསྡུས་འཇོམས་རིས་འཇོམས་སྐྲག་པ་དག
སེམས་ཀྱི་རྨ་ལྟ་ཅི་མི་བསྲུང་། །

༢༡༽ སྤྱོད་པ་འདི་འདྲས་གནས་བྱེད་ན།
སྐྱེ་བོ་ངན་པའི་ཁྲོད་གནས་སམ།
བུད་མེད་ཁྲོད་ན་གནས་ཀྱང་རུང་།
སྡོམ་བརྩོན་བརྟན་པ་ཉམས་མི་འགྱུར། །

༢༢༽ བདག་གི་རྙེད་དང་བཀུར་སྟི་དང་།
ལུས་དང་འཚོ་བ་མེད་བླ་ཞིང་།
དགེ་བ་གཞན་ཡང་ཉམས་བླ་ཡི།
སེམས་ནི་ནམ་ཡང་ཉམས་མི་བྱ། །

༢༣༽ སེམས་བསྲུང་འདོད་པ་རྣམས་ལ་ནི།
དྲན་པ་དང་ནི་ཤེས་བཞིན་དག 
ཐམས་ཅད་འབད་པས་སྲུངས་ཤིག་ཅེས།
བདག་ནི་དེ་ལྟར་ཐལ་མོ་སྦྱར། །

༢༤༽ ནད་ཀྱིས་དཀྲུགས་པའི་མི་དག་ནི།
ལས་རྣམས་ཀུན་ལ་མཐུ་མེད་པ།
དེ་བཞིན་རྨོངས་པས་སེམས་དཀྲུགས་པ།
ལས་རྣམས་ཀུན་ལ་མཐུ་མེད་དོ། །

༢༥༽ ཤེས་བཞིན་མེད་པའི་སེམས་ལྡན་པའི།
ཐོས་དང་བསམ་དང་སྒོམ་པ་ཡང་།
གློ་རྡོལ་བུམ་པའི་ཆུ་བཞིན་དུ།
དྲན་པ་ལ་ནི་དེ་མི་གནས། །

༢༦༽ ཐོས་ལྡན་དད་པ་ཅན་དང་ནི།
བརྩོན་པ་ལྷུར་ལེན་དུ་མ་ཡང་།
ཤེས་བཞིན་མེད་པའི་སྐྱོན་ཆགས་པས།
ལྟུང་བའི་རྙོག་དང་བཅས་པར་འགྱུར། །

༢༧༽ ཤེས་བཞིན་མེད་པའི་ཆོམ་རྐུན་དག
དྲན་པ་ཉམས་པའི་རྗེས་འབྲང་བས།
བསོད་ནམས་དག་ནི་ཉེར་བསགས་ཀྱང་།
རྐུན་པོས་འཕྲོགས་བཞིན་ངན་འགྲོར་འགྲོ། །

༢༨༽ ཉོན་མོངས་ཆོམ་རྐུན་ཚོགས་འདི་ནི།
གླགས་སྐབས་འཚོལ་བར་བྱེད་པ་སྟེ།
གླགས་རྙེད་གྱུར་ནས་དགེ་འཕྲོག་ཅིང་།
བདེ་འགྲོའི་སྲོག་ཀྱང་འཇོམས་པར་བྱེད། །

༢༩༽ དེ་བས་དྲན་པ་ཡིད་སྒོ་ནས།
གུད་དུ་ནམ་ཡང་མི་གཏང་ངོ་།
སོང་ནའང་ངན་འགྲོའི་གནོད་པ་དག 
དྲན་པར་བྱས་ཏེ་ཉེ་བར་བཞག །

༣༠༽ བླ་མ་དང་ནི་འགྲོགས་པ་ལས།
མཁན་པོས་རྗེས་སུ་བསྟན་པ་དང་།
འཇིགས་པས་སྐལ་ལྡན་གུས་བྱེད་ལ།
དྲན་པ་བདེ་བླག་ཉིད་དུ་སྐྱེ། །

༣༡༽ སངས་རྒྱས་བྱང་ཆུབ་སེམས་དཔའ་དག 
ཀུན་ཏུ་ཐོགས་མེད་གཟིགས་པར་ལྡན།
དེ་དག་ཐམས་ཅད་སྤྱན་སྔ་ན།
རྟག་པར་བདག་ནི་གནས་སོ་ཞེས། །

༣༢༽ དེ་ལྟར་བསམས་ནས་ངོ་ཚ་དང་།
གུས་དང་འཇིགས་ལྡན་དེ་བཞིན་མནོས།
དེས་ནི་སངས་རྒྱས་རྗེས་དྲན་པའང་།
དེ་ལ་ཡང་དང་ཡང་དུ་འབྱུང་། །

༣༣༽ གང་ཚེ་དྲན་པ་ཡིད་སྒོ་ནས།
བསྲུང་བའི་དོན་དུ་གནས་གྱུར་པ།
དེ་ཚེ་ཤེས་བཞིན་འོང་འགྱུར་ཞིང་།
སོང་བ་དག་ཀྱང་ཕྱིར་འོང་འགྱུར། །

༣༤༽ རེ་ཞིག་དང་པོར་འདི་འདྲའི་སེམས།
འདི་ནི་སྐྱོན་བཅས་ཤེས་བྱས་ནས།
དེ་ཚེ་བདག་གིས་ཤིང་བཞིན་དུ།
ཟུངས་ཐུབ་པར་ནི་གནས་པར་བྱ། །

༣༥༽ དོན་མེད་གཡེངས་པར་ལྟ་བ་ནི།
ནམ་ཡང་བདག་གིས་མི་བྱ་སྟེ།
ངེས་པར་སེམས་པས་རྟག་ཏུ་ནི།
མིག་ནི་ཕབ་སྟེ་བལྟ་བར་བྱ། །

༣༦༽ ལྟ་བ་ངལ་བསོའི་ཆེད་དུ་ནི།
རེས་འགའ་ཕྱོགས་སུ་བལྟ་བར་བྱ།
འགའ་ཞིག་མིག་ལམ་སྣང་གྱུར་ན།
བལྟས་ནས་འོངས་པ་ལེགས་ཞེས་བརྗོད། །

༣༧༽ ལམ་སོགས་འཇིགས་པ་བརྟག་པའི་ཕྱིར།
ཡང་དང་ཡང་དུ་ཕྱོགས་བཞིར་བལྟ།
ངལ་བསོ་ཁ་ནི་ཕྱིར་བལྟས་ནས།
རྒྱབ་ཀྱི་ཕྱོགས་སུ་བལྟ་བར་བྱ། །

༣༨༽ མདུན་དང་རྒྱབ་ཏུ་བརྟགས་བྱས་ནས།
འགྲོ་འམ་ཡང་ན་འོང་བྱ་སྟེ།
དེ་ལྟར་གནས་སྐབས་ཐམས་ཅད་དུ།
དགོས་པ་ཤེས་ནས་སྤྱད་པར་བྱ། །

༣༩༽ ལུས་ཀྱིས་འདི་ལྟར་གནས་བྱ་ཞེས།
བྱ་བ་བསྡོགས་ནས་དེ་ནས་ནི།
སྐབས་སུ་ལུས་འདི་ཇི་ལྟ་བུར།
གནས་པ་ཡིན་ཞེས་བལྟ་བར་བྱ། །

༤༠༽ སེམས་ཀྱི་གླང་ཆེན་མྱོས་པ་ནི།
ཆོས་ལ་སེམས་པའི་ཀ་ཆེན་ལ།
ཇི་ལྟར་བཏགས་པ་མི་འཆོར་བར།
དེ་ལྟར་འབད་པ་ཀུན་གྱིས་བརྟག །

༤༡༽ ཅི་ནས་ཏིང་འཛིན་བརྩོན་པ་ནི།
སྐད་ཅིག་གཅིག་ཀྱང་མི་འཆོར་བར།
བདག་གི་ཡིད་འདི་གར་སྤྱོད་ཅེས།
དེ་ལྟར་ཡིད་ལ་སོ་སོར་བརྟག །

༤༢༽ འཇིགས་དང་དགའ་སྟོན་སོགས་འབྲེལ་བར།
གལ་ཏེ་མི་ནུས་ཅི་བདེར་བྱ།
འདི་ལྟར་སྦྱིན་པའི་དུས་དག་ཏུ།
ཚུལ་ཁྲིམས་བཏང་སྙོམས་བཞག་པར་གསུངས། །

༤༣༽ གང་ཞིག་བསམས་ཏེ་བྱར་བརྩམས་པ།
དེ་ལས་གཞན་དུ་མི་བསམས་ཏེ།
དེར་གཏད་པ་ཡི་བསམ་པ་ཡིས།
དེ་ཉིད་རེ་ཞིག་བསྒྲུབ་པར་བྱ། །

༤༤༽ དེ་ལྟ་ན་ནི་ཀུན་ལེགས་བྱས།
གཞན་དུ་གཉིས་ཀར་མི་འགྱུར་རོ།
ཤེས་བཞིན་མ་ཡིན་ཉེ་ཉོན་མོངས།
དེ་ལྟ་ན་ནི་འཕེལ་མི་འགྱུར། །

༤༥༽ བྲེ་མོའི་གཏམ་ནི་སྣ་ཚོགས་དང་།
ངོ་མཚར་ལྟད་མོ་རྣམ་མང་པོ།
ཀུན་ལ་འཇུག་པར་གྱུར་པ་ན།
དེ་ལ་ཆགས་པ་སྤང་བར་བྱ། །

༤༦༽ དོན་མེད་ས་རྐོ་རྩྭ་གཅོད་དང་།
ས་རིས་འདྲི་སོགས་བྱེད་གྱུར་ན།
བདེ་གཤེགས་བསླབ་པ་དྲན་བྱས་ནས།
སྐྲག་པས་དེ་ཡི་མོད་ལ་དོར། །

༤༧༽ གང་ཚེ་བསྐྱོད་པར་འདོད་གྱུར་ཏམ།
སྨྲ་བར་འདོད་པར་གྱུར་ན་ཡང་།
དང་པོར་རང་གི་ཡིད་བརྟགས་ནས།
བརྟན་པས་རིགས་པ་ལྡན་པར་བྱ། །

༤༨༽ གང་ཚེ་རང་ཡིད་ཆགས་པ་དང་།
ཁྲོ་བར་འདོད་པ་དེ་ཡི་ཚེ།
ལས་སུ་མི་བྱ་སྨྲ་མི་བྱ།
ཤིང་བཞིན་དུ་ནི་གནས་པར་བྱ། །

༤༩༽ རྒོད་དང་ག་ཞར་བཅས་པ་འམ།
གལ་ཏེ་ང་རྒྱལ་རྒྱགས་ལྡན་པའམ།
མཚང་འབྲུ་བ་ཡི་བསམ་པ་དང་།
གལ་ཏེ་སྐྱོར་འབྱིན་བསླུ་སེམས་སམ། །

༥༠༽ གང་ཚེ་བདག་བསྟོད་ལྷུར་ལེན་པའམ།
གཞན་ལ་སྨོད་པ་ཉིད་དང་ནི།
གཤེ་བཅས་འགྱེད་དང་བཅས་གྱུར་པ།
དེ་ཚེ་ཤིང་བཞིན་གནས་པར་བྱ། །

༥༡༽ རྙེད་དང་བཀུར་སྟི་གྲགས་ལྡན་པའམ།
གཡོག་འཁོར་དོན་དུ་གཉེར་འདོད་པའམ།
བདག་སེམས་རིམ་གྲོ་འདོད་གྱུར་ན།
དེ་ཚེ་ཤིང་བཞིན་གནས་པར་བྱ། །

༥༢༽ གཞན་དོན་ཡལ་བར་འདོར་བ་དང་།
རང་དོན་གཉེར་བར་འདོད་པ་དང་།
སྨྲ་བར་འདོད་པའི་སེམས་བྱུང་ན།
དེ་ཚེ་ཤིང་བཞིན་གནས་པར་བྱ། །

༥༣༽ མི་བཟོད་ལེ་ལོའི་འཇིགས་པ་དང་།
དེ་བཞིན་སྤྱི་བརྟོལ་མུ་ཅོར་དང་།
རང་གི་ཕྱོགས་ཞེན་སེམས་བྱུང་ན།
དེ་ཚེ་ཤིང་བཞིན་གནས་པར་བྱ། །

༥༤༽ དེ་ལྟར་ཀུན་ནས་ཉོན་མོངས་དང་།
དོན་མེད་བརྩོན་པའི་སེམས་བརྟགས་ནས།
དེ་ཚེ་དཔའ་བོས་གཉེན་པོ་ཡིས།
དེ་ནི་བརྟན་པོར་གཟུང་བར་བྱ། །

༥༥༽ ཤིན་ཏུ་ངེས་དང་རབ་དད་དང་།
བརྟན་དང་གུས་དང་ཞེ་སར་བཅས།
ངོ་ཚ་ཤེས་དང་འཇིགས་བཅས་དང་།
ཞི་ཞིང་གཞན་དགའ་བྱེད་ལ་བརྩོན། །

༥༦༽ ཕན་ཚུན་མི་མཐུན་བྱིས་པ་ཡི།
འདོད་པ་རྣམས་ཀྱིས་མི་སྐྱོ་ཞིང་།
ཉོན་མོངས་སྐྱེས་པས་འདི་དག་གི། 
སེམས་འདི་བྱུང་སྙམ་བརྩེར་ལྡན་དང་། །

༥༧༽ ཁ་ན་མ་ཐོ་མེད་དངོས་ལ།
བདག་དང་སེམས་ཅན་དབང་བྱས་ཤིང་།
སྤྲུལ་པ་བཞིན་དུ་ང་མེད་པར།
ཡིད་འདི་རྟག་ཏུ་གཟུང་བར་བྱ། །

༥༨༽ རིང་ཞིག་ལོན་ནས་དལ་བའི་མཆོག 
ཐོབ་པ་ཡང་དང་ཡང་བསམས་ནས།
སེམས་དེ་ལྟ་བུ་རི་རབ་ལྟར།
རབ་ཏུ་མི་གཡོ་གཟུང་བར་བྱ། །

༥༩༽ བྱ་རྒོད་ཤ་ལ་ཆགས་པ་ཡིས།
ཕན་ཚུན་ཀུན་ཏུ་བཤལ་ཁྲིད་ཀྱང་།
ཡིད་ཁྱོད་མི་དགར་མི་བྱེད་ན།
ད་ལྟ་ཅི་ཕྱིར་ཁ་ཏ་བྱེད། །

༦༠༽ ལུས་འདི་བདག་གིར་བཟུང་བྱས་ནས།
ཡིད་ཁྱོད་ཅི་ཕྱིར་སྲུང་བར་བྱེད།
ཁྱོད་དང་འདི་གཉིས་སོ་སོ་ན།
དེས་ཀོ་ཁྱོད་ལ་ཅི་ཞིག་བྱ། །

༦༡༽ རྨོངས་པའི་ཡིད་ཁྱོད་ཅི་ཡི་ཕྱིར།
ཤིང་གཟུགས་གཙང་མ་གཟུང་མི་བྱེད།
མི་གཙང་ཚོགས་ཀྱི་འཕྲུལ་འཁོར་འདི།
རུལ་པ་བསྲུངས་ཏེ་ཅི་ཞིག་རུང་། །

༦༢༽ ཐོག་མར་པགས་པའི་རིམ་པ་འདི།
རང་གི་བློ་ཡིས་ཐ་དད་ཕྱེ།
ཤ་ཡང་རུས་པའི་དྲྭ་བ་ལས།
ཤེས་རབ་མཚོན་གྱིས་གུད་དུ་ཕྱེ། །

༦༣༽ རུས་པ་རྣམས་ཀྱང་དབྱེ་བྱས་ནས།
རྐང་གི་བར་དུ་བལྟ་བྱ་ཞིང་།
འདི་ལ་སྙིང་པོ་ཅི་ཡོད་ཅེས།
བདག་ཉིད་ཀྱིས་ནི་བརྟག་པར་གྱིས། །

༦༤༽ དེ་ལྟར་འབད་དེ་བཙལ་ཀྱང་དེར།
ཁྱོད་ཀྱིས་སྙིང་པོ་མ་མཐོང་ན།
ད་དུང་ཅི་ཕྱིར་ཆགས་ཚུལ་གྱིས།
ཁྱོད་ནི་ལུས་འདི་སྲུང་བར་བྱེད། །

༦༥༽ ཁྱོད་ཀྱིས་མི་གཙང་བཟར་མི་རུང་།
ཁྲག་ཀྱང་བཏུང་དུ་མི་རུང་ལ།
རྒྱུ་ལྟོའང་གཞིབ་ཏུ་མི་རུང་ན།
ལུས་ཀྱིས་ཁྱོད་ལ་ཅི་ཞིག་བྱ། །

༦༦༽ ཉིས་ན་ཝ་དང་བྱ་རྒོད་ཀྱི།
ཟས་ཀྱི་དོན་དུ་འདི་བསྲུང་རིགས།
མི་འོ་ཅོག་གི་ལུས་འདི་ནི།
བཀོལ་བར་བྱ་བ་ཉིད་དུ་ཟད། །

༦༧༽ འདི་ལྟར་ཁྱོད་ཀྱིས་བསྲུངས་ཀྱང་ནི།
འཆི་བདག་བརྩེ་བ་མེད་པ་ཡིས།
འཕྲོག་སྟེ་བྱ་དང་ཁྱིར་བྱིན་ན།
དེ་ཚེ་ཁྱོད་ཀྱིས་ཅི་བྱར་ཡོད། །

༦༨༽ བྲན་གཡོག་བཀོལ་དུ་མི་བཏུབ་ལའང་།
གོས་ལ་སོགས་པ་མི་སྦྱིན་ན།
ལུས་འདི་བསྙོད་ཀྱང་གཞན་འགྲོ་ན།
ཁྱོད་ཀོ་ཅི་སྟེ་ཤ་ཐང་གསོ། །

༦༩༽ འདི་ལ་གླ་རྔན་བྱིན་ནས་ནི།
ད་ནི་རང་གི་དོན་བྱེད་ཆུག 
ཕན་པ་མེད་པར་འདི་ལ་ནི།
ཐམས་ཅད་སྦྱིན་པར་མི་བྱ་འོ། །

༧༠༽ འགྲོ་དང་འོང་བའི་རྟེན་ཙམ་དུ།
ལུས་ལ་གྲུ་ཡི་བློ་བཞག་སྟེ།
སེམས་ཅན་རྣམས་དོན་བསྒྲུབ་པའི་ཕྱིར།
ཡིད་བཞིན་གྱི་ནི་ལུས་སུ་བསྒྱུར། །

༧༡༽ དེ་ལྟར་རང་དབང་ཡོད་གྱིས་ཏེ།
རྟག་ཏུ་འཛུམ་པའི་བཞིན་དུ་གྱིས།
ཁྲོ་གཉེར་ངོ་ཟུམ་ཡོངས་ཐོངས་ཏེ།
འགྲོ་བའི་བཤེས་དང་གསོང་པོར་གྱིས། །

༧༢༽ ཁྲི་ལ་སོགས་པ་བབ་ཅོལ་དུ།
སྒྲ་དང་བཅས་པར་མི་དོར་རོ།
སྒོ་ཡང་དྲག་ཏུ་མི་དབྱེ་སྟེ།
རྟག་ཏུ་གཅོམ་སྐྱུང་དགའ་བར་བྱ། །

༧༣༽ ཆུ་སྐྱར་བྱི་ལ་ཆོམ་རྐུན་དག
སྒྲ་མེད་འཇབ་ཅིང་འགྲོ་བ་ཡིས།
མངོན་པར་འདོད་པའི་དོན་སྒྲུབ་པ།
ཐུབ་པས་རྟག་ཏུ་དེ་བཞིན་སྤྱད། །

༧༤༽ གཞན་ལ་གཞེན་སྐུལ་འདེབས་མཁས་ཤིང་།
མ་བཅོལ་ཕན་པར་བྱེད་པའི་ངག 
གུས་པས་སྤྱི་བོར་བླང་གྱིས་ཏེ།
རྟག་ཏུ་ཀུན་གྱི་སློབ་མར་གྱུར། །

༧༥༽ ལེགས་པར་སྨྲས་པ་ཐམས་ཅད་ལ།
དགེ་བར་གསུངས་ཞེས་བརྗོད་པར་བྱ།
བསོད་ནམས་བྱེད་པ་མཐོང་གྱུར་ན།
བསྟོད་པས་ལེགས་པར་དགའ་བ་བསྐྱེད། །

༧༦༽ ལྐོག་ན་ཡོན་ཏན་བརྗོད་བྱ་ཞིང་།
ཡོན་ཏན་བརྗོད་ན་རྗེས་སུ་བརྗོད།
རང་གི་ཡོན་ཏན་བརྗོད་ན་དེ།
ཡོན་ཏན་ཤེས་པར་རིག་པར་བྱ། །

༧༧༽ རྩོམ་པ་ཐམས་ཅད་དགའ་ཕྱིར་ཏེ།
དེ་ནི་རིན་གྱིས་ཉོ་ནའང་དཀོན།
དེ་ལྟས་གཞན་བྱས་ཡོན་ཏན་གྱིས།
དགའ་བའི་བདེ་བ་སྤྱད་པར་བྱ། །

༧༨༽ བདག་ལ་འདིར་གོད་ཡོང་མེད་ལ།
ཕ་རོལ་ཏུ་ཡང་བདེ་བ་ཆེ།
ཉེས་པས་མི་དགའ་སྡུག་བསྔལ་ཞིང་།
ཕ་རོལ་ཏུ་ཡང་སྡུག་བསྔལ་ཆེ། །

༧༩༽ སྨྲ་ན་ཡིད་ཕེབས་འབྲེལ་བ་དང་།
དོན་གསལ་ཡིད་དུ་འོང་བ་དང་།
ཆགས་དང་ཞེ་སྡང་སྤངས་པ་དང་།
འཇམ་ཞིང་རན་པར་སྨྲ་བར་བྱ། །

༨༠༽ མིག་གིས་སེམས་ཅན་ལྟ་ན་ཡང་།
འདི་དག་ཉིད་ལ་བརྟེན་ནས་བདག 
སངས་རྒྱས་ཉིད་དུ་འགྱུར་རོ་ཞེས།
དྲང་ཞིང་བྱམས་པའི་ཚུལ་གྱིས་བལྟ། །

༨༡༽ རྟག་པར་མངོན་ཞེན་གྱིས་བསླངས་པའམ།
གཉེན་པོ་ཡིས་ནི་བསླངས་པ་ཉིད།
ཡོན་ཏན་དང་ནི་ཕན་འདོགས་ཞིང་།
སྡུག་བསྔལ་བ་ལ་དགེ་ཆེན་འགྱུར། །

༨༢༽ མཁས་ཤིང་དད་དང་ལྡན་བྱས་ནས།
ལས་རྣམས་བདག་གིས་རྟག་ཏུ་བྱ།
ལས་རྣམས་ཀུན་ལ་སུ་ལ་ཡང་།
ལྟོས་པར་བྱ་བ་མ་ཡིན་ནོ། །

༨༣༽ སྦྱིན་པའི་ཕ་རོལ་ཕྱིན་ལ་སོགས།
གོང་ནས་གོང་དུ་ཁྱད་ཞུགས་སྤྱད།
ཆུང་ངུའི་ཕྱིར་ནི་ཆེ་མི་གཏོང་།
གཙོ་ཆེར་གཞན་གྱི་དོན་བསམ་མོ།

༨༤༽ དེ་ལྟར་རིག་བྱས་གཞན་དོན་ལ།
རྟག་ཏུ་བརྩོན་པར་གནས་པར་བྱ།
ཐུགས་རྗེ་མངའ་བ་རིང་གཟིགས་པས།
བཀག་པ་རྣམས་ཀྱང་དེ་ལ་གནང་། །

༨༥༽ ལོག་པར་ལྟུང་དང་མགོན་མེད་དང་།
བརྟུལ་ཞུགས་གནས་ལ་བགོ་བྱ་ཞིང་།
རན་པ་ཙམ་དུ་བཟའ་བྱ་སྟེ།
ཆོས་གོས་གསུམ་མ་གཏོགས་པ་སྦྱིན།

༨༦༽ དམ་པའི་ཆོས་ནི་སྤྱོད་པའི་ལུས།
ཕྲན་ཚེགས་ཆེད་དུ་གནོད་མི་བྱ།
དེ་ལྟར་བྱས་ན་སེམས་ཅན་གྱི།
བསམ་པ་མྱུར་དུ་རྫོགས་པར་འགྱུར། །

༨༧༽ སྙིང་རྗེའི་བསམ་པ་མ་དག་པར།
ལུས་འདི་གཏང་བར་མི་བྱ་སྟེ།
ཅི་ནས་འདི་དང་གཞན་དུ་ཡང་།
དོན་ཆེན་སྒྲུབ་པའི་རྒྱུར་གཏང་ངོ་། །

༨༨༽ མ་གུས་པ་ལ་ཆོས་མི་བཤད།
མི་ན་བཞིན་དུ་མགོ་དཀྲིས་དང་།
གདུགས་དང་འཁར་བ་མཚོན་ཐོགས་དང་།
མགོ་བོ་གཡོགས་པ་དག་ལ་མིན། །

༨༩༽ དམན་ལ་ཟབ་དང་རྒྱ་ཆེ་དང་།
སྐྱེས་པ་མེད་པར་བུད་མེད་མིན།
དམན་དང་མཆོག་གི་ཆོས་རྣམས་ལ།
མཚུངས་པར་གུས་པས་ཀུན་ཏུ་སྤྱད། །

༩༠༽ རྒྱ་ཆེན་ཆོས་ཀྱི་སྣོད་གྱུར་པ།
དམན་པའི་ཆོས་ལ་སྦྱར་མི་བྱ།
སྤྱོད་པ་ཡོངས་སུ་འདོར་མི་བྱ།
མདོ་དང་སྔགས་ཀྱིས་འདྲིད་མི་བྱ། །

༩༡༽ སོ་ཤིང་དང་ནི་མཆིལ་མ་དག
དོར་བ་ན་ནི་དགབ་པར་བྱ།
གཅི་ལ་སོགས་པའང་ལོངས་སྤྱོད་པའི།
ཆུ་དང་ཐང་ལ་དོར་བ་སྨད། །

༩༢༽ ཁ་བཀང་བ་དང་སྒྲ་བཅས་དང་།
ཁ་གདངས་ནས་ནི་བཟའ་མི་བྱ།
རྐང་པ་བརྐྱངས་ཏེ་མི་འདུག་ཅིང་།
ལག་པ་མཉམ་པར་མི་མཉེའོ། །

༩༣༽ བཞོན་པ་མལ་སྟན་གནས་དག་ཏུ།
བུད་མེད་གཞན་དང་གཅིག་མི་བྱ།
འཇིག་རྟེན་མ་དད་གྱུར་པ་ཀུན།
མཐོང་དང་དྲིས་ཏེ་སྤང་བར་བྱ། །

༩༤༽ སོར་མོས་བརྡ་ནི་མི་བྱ་སྟེ།
གུས་དང་བཅས་པས་གཡས་པ་ཡི།
ལག་པ་དག་ནི་ཀུན་གྱིས་ཀྱང་།
ལམ་ཡང་དེ་ལྟར་བསྟན་པར་བྱ། །

༩༥༽ ལག་པ་ཤས་ཆེར་བསྐྱོད་མིན་ཏེ།
ཅུང་ཟད་བསྐྱོད་ལ་སྒྲ་བསྒྲགས་པ།
སེ་གོལ་ལ་སོགས་བརྡ་བྱ་སྟེ།
གཞན་དུ་མ་བསྡམས་པར་འགྱུར་རོ། །

༩༦༽ མགོན་པོ་མྱ་ངན་འདས་གཟིམས་ལྟར།
འདོད་པའི་ཕྱོགས་སུ་ཉལ་བར་བྱ།
ཤེས་བཞིན་མྱུར་དུ་ལྡང་སེམས་ལ།
ཐོག་མ་ཉིད་དུ་ངེས་པར་སྦྱར། །

༩༧༽ བྱང་ཆུབ་སེམས་དཔའི་སྤྱོད་པ་དག
ཚད་མེད་པར་ནི་གསུངས་པ་ལས།
སེམས་སྦྱོང་བ་ཡི་སྤྱོད་པ་ནི།
ངེས་པར་དེ་སྲིད་སྤྱད་པར་བྱ། །

༩༨༽ ཉིན་དང་མཚན་མོ་ལན་གསུམ་དུ།
ཕུང་པོ་གསུམ་པ་གདོན་བྱ་ཞིང་།
རྒྱལ་དང་བྱང་ཆུབ་སེམས་བརྟེན་ནས།
ལྟུང་བའི་ལྷག་མ་དེས་ཞི་བྱ། །

༩༩༽ རང་ངམ་གཞན་གྱི་དབང་ཡང་རུང་།
གནས་སྐབས་གང་དུ་ཅི་སྤྱོད་ཀྱང་།
བསླབ་པར་གསུངས་པ་གང་ཡིན་པའི།
གནས་སྐབས་དེ་ལ་འབད་དེ་བསླབ། །

༡༠༠༽ རྒྱལ་སྲས་རྣམས་ཀྱིས་མི་བསླབ་པ།
དེ་ནི་གང་ཡང་ཡོད་མིན་ཏེ།
དེ་ལྟར་གནས་པའི་མཁས་པ་ལ།
བསོད་ནམས་མི་འགྱུར་གང་ཡང་མེད། །

༡༠༡༽ དངོས་སམ་ཡང་ན་བརྒྱུད་ཀྱང་རུང་།
སེམས་ཅན་དོན་ལས་གཞན་མི་སྤྱད།
སེམས་ཅན་ཁོ་ནའི་དོན་གྱི་ཕྱིར།
ཐམས་ཅད་བྱང་ཆུབ་ཕྱིར་བསྔོ་འོ། །

༡༠༢༽ རྟག་པར་དགེ་བའི་བཤེས་གཉེན་ནི།
ཐེག་ཆེན་དོན་ལ་མཁས་པ་དང་།
བྱང་ཆུབ་སེམས་དཔའི་བརྟུལ་ཞུགས་མཆོག
སྲོག་གི་ཕྱིར་ཡང་མི་གཏོང་ངོ་། །

༡༠༣༽ དཔལ་འབྱུང་བ་ཡི་རྣམ་ཐར་ལས།
བླ་མ་བསྟེན་པའི་ཚུལ་ལྟར་བསླབ།
འདི་དང་སངས་རྒྱས་བཀའ་སྩལ་གཞན།
མདོ་སྡེ་བཀླགས་ནས་ཤེས་པར་བྱ། །

༡༠༤༽ མདོ་སྡེ་རྣམས་ལས་བསླབ་པ་སྣང་།
དེ་བས་མདོ་སྡེ་བཀླག་པར་བྱ།
ནམ་མཁའི་སྙིང་པོའི་མདོ་སྡེ་ནི།
ཐོག་མ་ཉིད་དུ་བལྟ་བར་བྱ། །

༡༠༥༽ གང་ཕྱིར་རྟག་ཏུ་སྤྱད་པ་ནི།
དེ་ལས་རྒྱ་ཆེར་རབ་སྟོན་པས།
བསླབ་པ་ཀུན་ལས་བཏུས་པ་ཡང་།
ངེས་པར་ཡང་དང་ཡང་དུ་བལྟ། །

༡༠༦༽ ཡང་ན་རེ་ཞིག་མདོར་བསྡུས་པའི།
མདོ་རྣམས་ཀུན་ལས་བཏུས་པ་བལྟ།
འཕགས་པ་ཀླུ་སྒྲུབ་ཀྱིས་མཛད་པའི།
གཉིས་པོའང་འབད་པས་བལྟ་བར་བྱ། །

༡༠༧༽ གང་ལས་གང་ནི་མ་བཀག་པ།
དེ་ཉིད་སྤྱད་པར་བྱ་བ་སྟེ།
འཇིག་རྟེན་སེམས་ནི་བསྲུང་བའི་ཕྱིར།
བསླབ་པ་མཐོང་ནས་ཡང་དག་སྤྱད། །

༡༠༨༽ ལུས་དང་སེམས་ཀྱི་གནས་སྐབས་ལ།
ཡང་དང་ཡང་དུ་བརྟག་བྱ་བ།
འདི་ཉིད་ཁོ་ན་མདོར་ན་ནི།
ཤེས་བཞིན་བསྲུང་བའི་མཚན་ཉིད་དོ། །

༡༠༩༽ ལུས་ཀྱིས་འདི་དག་སྤྱད་པར་བྱ།
ཚིག་ཙམ་བརྗོད་པས་ཅི་ཞིག་འགྲུབ།
སྨན་དཔྱད་བཀླགས་པ་ཙམ་གྱིས་ནི།
ནད་པ་དག་ལ་ཕན་འགྱུར་རམ། །

*** ༦ བཟོད་པ་བསྟན་པ། ***
༡༽ བསྐལ་པ་སྟོང་དུ་བསགས་པ་ཡི།
སྦྱིན་དང་བདེ་གཤེགས་མཆོད་ལ་སོགས།
ལེགས་སྤྱད་གང་ཡིན་དེ་ཀུན་ཀྱང་།
ཁོང་ཁྲོ་གཅིག་གིས་འཇོམས་པར་བྱེད། །

༢༽ ཞེ་སྡང་ལྟ་བུའི་སྡིག་པ་མེད།
བཟོད་པ་ལྟ་བུའི་དཀའ་ཐུབ་མེད།
དེ་བས་བཟོད་ལ་ནན་ཏན་དུ།
སྣ་ཚོགས་ཚུལ་གྱིས་བསྒོམ་པར་བྱ། །

༣༽ ཞེ་སྡང་ཟུག་རྔུའི་སེམས་འཆང་ན།
ཡིད་ནི་ཞི་བ་ཉམས་མི་མྱོང་།
དགའ་དང་བདེ་བའང་མི་འཐོབ་ལ།
གཉིད་མི་འོང་ཞིང་བརྟན་མེད་འགྱུར། །

༤༽ གང་དག་ནོར་དང་བཀུར་སྟི་ཡིས།
དྲིན་བྱིན་དེ་ལ་བརྟེན་གྱུར་པ།
དེ་དག་ཀྱང་ནི་སྡང་ལྡན་པའི།
རྗེ་དཔོན་དེ་ལ་གསོད་པར་རྒོལ། །

༥༽ དེ་ཡིས་མཛའ་བཤེས་སྐྱོ་བར་འགྱུར།
སྦྱིན་པས་བསྡུས་ཀྱང་བསྟེན་མི་བྱེད།
མདོར་ན་ཁྲོ་བས་བདེར་གནས་པ།
དེ་ནི་འགའ་ཡང་ཡོད་མ་ཡིན། །

༦༽ ཁྲོ་བའི་དགྲ་ཡིས་དེ་ལ་སོགས།
སྡུག་བསྔལ་དག་ནི་བྱེད་པར་འགྱུར།
གང་ཞིག་བསྒྲིམས་ཏེ་ཁྲོ་འཇོམས་པ།
དེ་ནི་འདི་དང་གཞན་དུ་བདེ། །

༧༽ མི་འདོད་བྱས་དང་འདོད་པ་ཡི།
གེགས་བྱས་པ་ལས་བྱུང་གྱུར་པ།
ཡིད་མི་བདེ་བའི་ཟས་རྙེད་ནས།
ཞེ་སྡང་བརྟས་ཏེ་བདག་འཇོམས་སོ། །

༨༽ དེ་ལྟས་བདག་གིས་དགྲ་བོ་དེའི།
ཟས་ནི་རྣམ་པར་གཞོམ་པར་བྱ།
འདི་ལྟར་བདག་ལ་གནོད་པ་ལས།
དགྲ་འདི་ལ་ནི་ལས་གཞན་མེད། །

༩༽ ཅི་ལ་བབ་ཀྱང་བདག་གིས་ནི།
དགའ་བའི་ཡིད་ནི་དཀྲུགས་མི་བྱ།
མི་དགའ་བྱས་ཀྱང་འདོད་མི་འགྲུབ།
དགེ་བ་དག་ནི་ཉམས་པར་འགྱུར། །

༡༠༽ གལ་ཏེ་བཅོས་སུ་ཡོད་ན་ནི།
དེ་ལ་མི་དགར་ཅི་ཞིག་ཡོད།
གལ་ཏེ་བཅོས་སུ་མེད་ན་ནི།
དེ་ལ་མི་དགའ་བྱས་ཅི་ཕན། །

༡༡༽ བདག་གམ་བདག་གིས་བཤེས་རྣམས་ལ།
སྡུག་བསྔལ་བརྙས་དང་ཚིག་རྩུབ་དང་།
མི་སྙན་ཞེས་བྱ་མི་འདོད་དེ།
དགྲ་ལ་དེ་ལས་བཟློག་པས་སོ། །

༡༢༽ བདེ་བའི་རྒྱུ་ནི་རེས་འགའ་འབྱུང་།
སྡུག་བསྔལ་རྒྱུ་ནི་ཤིན་ཏུ་མང་།
སྡུག་བསྔལ་མེད་པར་ངེས་འབྱུང་མེད།
དེ་བས་སེམས་ཁྱོད་བརྟན་པར་མནོས། །

༡༣༽ དཀའ་ཟློག་དད་དང་ཀརྞ་པ།
བསྲེགས་དང་བཅད་སོགས་ཚོར་བ་ནི།
དོན་མེད་བཟོད་བྱེད་ཐར་པ་ཡི།
དོན་དུ་བདག་ཀོ་ཅི་ཕྱིར་སྡར། །

༡༤༽ གོམས་ན་སླ་བར་མི་འགྱུར་བའི།
དངོས་དེ་གང་ཡང་ཡོད་མ་ཡིན།
དེ་བས་གནོད་པ་ཆུང་གོམས་པས།
གནོད་པ་ཆེན་པོ་བཟོད་པར་བྱོས། །

༡༥༽ སྦྲུལ་དང་ཤ་སྦྲང་དག་དང་ནི།
བཀྲེས་སྐོམ་ལ་སོགས་ཚོར་བ་དང་།
གཡན་པ་ལ་སོགས་བཅས་པ་ཡི།
དོན་མེད་སྡུག་བསྔལ་ཅིས་མ་མཐོང་། །

༡༦༽ ཚ་གྲང་ཆར་དང་རླུང་སོགས་དང་།
ནད་དང་འཆིང་དང་བརྡེག་སོགས་ལ།
བདག་གིས་བཟེ་རེ་མི་བྱ་སྟེ།
དེ་ལྟར་བྱས་ན་གནོད་པ་འཕེལ། །

༡༧༽ ལ་ལ་བདག་གི་ཁྲག་མཐོང་ན།
དཔའ་བརྟན་ལྷག་པར་སྐྱེ་འགྱུར་ཡོད།
ལ་ལ་གཞན་གྱི་ཁྲག་མཐོང་ན།
བོག་ཅིང་བརྒྱལ་བར་འགྱུར་བ་ཡོད། །

༡༨༽ དེ་ནི་སེམས་ཀྱི་ངང་བརྟན་དང་།
སྡར་མའི་ཚུལ་ལས་གྱུར་པ་ཡིན།
དེ་བས་གནོད་པ་ཁྱད་བསད་ཅིང་།
སྡུག་བསྔལ་རྣམས་ཀྱིས་མི་ཚུགས་བྱོས། །

༡༩༽ མཁས་པས་སྡུག་བསྔལ་བྱུང་ཡང་ནི།
སེམས་ཀྱི་རབ་དྭང་རྙོག་མི་བྱ།
ཉོན་མོངས་རྣམས་དང་གཡུལ་འགྱེད་ལ།
གཡུལ་འགྱེད་ཚེ་ན་གནོད་པ་མང་། །

༢༠༽ སྡུག་བསྔལ་ཐམས་ཅད་ཁྱད་བསད་ནས།
ཞེ་སྡང་ལ་སོགས་དགྲ་འཇོམས་པ།
དེ་དག་རྒྱལ་བྱེད་དཔའ་བོ་སྟེ།
ལྷག་མ་རོ་ལ་གསོད་པ་འོ། །

༢༡༽ གཞན་ཡང་སྡུག་བསྔལ་ཡོན་ཏན་ནི།
སྐྱོ་བས་དྲེགས་པ་སེལ་བར་བྱེད།
འཁོར་བ་པ་ལ་སྙིང་རྗེ་སྐྱེ།
སྡིག་ལ་འཛེམ་ཞིང་དགེ་ལ་དགའ། །

༢༢༽ མཁྲིས་པ་ལ་སོགས་སྡུག་བསྔལ་གྱི།
འབྱུང་གནས་ཆེ་ལ་མི་ཁྲོ་བར།
སེམས་ཡོད་རྣམས་ལ་ཅི་སྟེ་ཁྲོ།
དེ་དག་ཀུན་ཀྱང་རྐྱེན་གྱིས་བསྐུལ། །

༢༣༽ དཔེར་ན་མི་འདོད་བཞིན་དུ་ཡང་།
ནད་འདི་འབྱུང་བར་འགྱུར་བ་ལྟར།
དེ་བཞིན་མི་འདོད་བཞིན་དུ་ཡང་།
ནན་གྱིས་ཉོན་མོངས་འབྱུང་བར་འགྱུར། །

༢༤༽ ཁྲོ་བར་བྱ་ཞེས་མ་བསམས་ཀྱང་།
སྐྱེ་བོ་རྣམས་ནི་གྱི་ནར་ཁྲོ།
བསྐྱེད་པར་བྱ་ཞེས་མ་བསམས་ཀྱང་།
ཁྲོ་བ་དེ་བཞིན་སྐྱེ་བར་འགྱུར། །

༢༥༽ ཉེས་པ་ཇི་སྙེད་ཐམས་ཅད་དང་།
སྡིག་པ་རྣམ་པ་སྣ་ཚོགས་པ།
དེ་ཀུན་རྐྱེན་གྱི་སྟོབས་ལས་བྱུང་།
རང་དབང་ཡོད་པ་མ་ཡིན་ནོ། །

༢༦༽ རྐྱེན་རྣམས་ཚོགས་པ་དེ་དག་ཀྱང་།
བསྐྱེད་པར་བྱ་ཞེས་སེམས་པ་མེད།
དེས་བསྐྱེད་དེ་ཡང་བདག་བསྐྱེད་ཅེས།
སེམས་པ་ཡོད་པ་མ་ཡིན་ནོ། །

༢༧༽ གཙོ་བོ་ཞེས་བྱར་གང་འདོད་དང་།
བདག་ཅེས་བཏགས་པ་གང་ཡིན་པ།
དེ་ཉིད་བདག་ནི་འབྱུང་བྱ་ཞེས།
ཆེད་དུ་བསམས་ཤིང་འབྱུང་བ་མེད། །

༢༨༽ མ་སྐྱེས་པར་ནི་དེ་མེད་ན།
དེ་ཚེ་སྐྱེ་བར་འདོད་པ་གང་།
ཡུལ་ལ་རྟག་ཏུ་གཡེང་འགྱུར་བས།
འགག་པར་འགྱུར་བའང་མ་ཡིན་ནོ། །

༢༩༽ ཅི་སྟེ་བདག་དེ་རྟག་ན་ནི།
མཁའ་བཞིན་བྱེད་པ་མེད་པར་མངོན།
རྐྱེན་རྣམས་གཞན་དང་ཕྲད་ན་ཡང་།
འགྱུར་བ་མེད་ལ་ཅི་བྱར་ཡོད། །

༣༠༽ བྱེད་པའི་ཚེ་ཡང་སྔོན་བཞིན་ན།
བྱེད་པས་དེ་ལ་ཅི་ཞིག་བྱས།
དེ་ཡི་བྱེད་པ་འདི་ཡིན་ཞེས།
འབྲེལ་བར་འགྱུར་བ་གང་ཞིག་ཡོད། །

༣༡༽ དེ་ལྟར་ཐམས་ཅད་གཞན་གྱི་དབང་།
དེ་ཡི་དབང་གིས་དེ་དབང་མེད།
དེ་ལྟར་ཤེས་ནས་སྤྲུལ་ལྟ་བུའི།
དངོས་པོ་ཀུན་ལ་ཁྲོ་མི་འགྱུར། །

༣༢༽ གང་གིས་གང་ཞིག་བཟློག་བྱ་སྟེ།
བཟློག་པའང་རིགས་པ་མིན་ཞེ་ན།
དེ་ལ་བརྟེན་ནས་སྡུག་བསྔལ་རྣམས།
རྒྱུན་ཆད་འགྱུར་འདོད་མི་རིགས་མེད། །

༣༣༽ དེ་བས་དགྲ་འམ་མཛའ་ཡང་རུང་།
མི་རིགས་བྱེད་པ་མཐོང་གྱུར་ན།
འདི་འདྲའི་རྐྱེན་ལས་གྱུར་ཏོ་ཞེས།
དེ་ལྟར་སོམས་ཏེ་བདེ་བར་མནོས། །

༣༤༽ གལ་ཏེ་རང་དགས་འགྲུབ་འགྱུར་ན།
འགའ་ཡང་སྡུག་བསྔལ་མི་འདོད་པས།
ལུས་ཅན་དག་ནི་ཐམས་ཅད་ཀྱང་།
སུ་ལའང་སྡུག་བསྔལ་འབྱུང་མི་འགྱུར། །

༣༥༽ བག་མེད་པས་ནི་བདག་ལའང་བདག
ཚེར་མ་ལ་སོགས་གནོད་པ་བྱེད།
བུད་མེད་ལ་སོགས་འཐོབ་བྱའི་ཕྱིར།
རྔམ་ཞིང་ཟས་གཅོད་ལ་སོགས་བྱེད། །

༣༦༽ ཁ་ཅིག་འགག་ཅིང་གཡང་སར་མཆོང་།
དུག་དང་མི་འཕྲོད་ཟ་བ་དང་།
བསོད་ནམས་མ་ཡིན་སྤྱོད་པ་ཡིས།
རང་ལ་གནོད་པ་བྱེད་པ་ཡོད། །

༣༧༽ གང་ཚེ་ཉོན་མོངས་དབང་གྱུར་པས།
བདག་སྡུག་ཉིད་ཀྱང་གསོད་བྱེད་པ།
དེ་ཚེ་དེ་དག་གཞན་ལུས་ལ།
གནོད་མི་བྱེད་པར་ཇི་ལྟར་འགྱུར། །

༣༨༽ ཉོན་མོངས་སྐྱེས་པས་དེ་ལྟ་བུར།
བདག་གསོད་ལ་སོགས་ཞུགས་པ་ལ།
སྙིང་རྗེ་བརྒྱ་ལ་མ་སྐྱེས་ན།
ཁྲོ་བར་འགྱུར་བ་ཅིའི་ཐ་ཚིག །

༣༩༽ གལ་ཏེ་གཞན་ལ་འཚེ་བྱེད་པ།
བྱིས་པ་རྣམས་ཀྱི་རང་བཞིན་ན།
དེ་ལ་ཁྲོ་བར་མི་རིགས་ཏེ།
སྲེག་པའི་རང་བཞིན་མེ་བཀོན་འདྲ། །

༤༠༽ འོན་ཏེ་སྐྱོན་འདི་གློ་བུར་ལ།
སེམས་ཅན་རང་བཞིན་ངེས་པ་ནའང་།
འོ་ནའང་ཁྲོ་བར་མི་རིགས་ཏེ།
མཁའ་ལ་དུད་འཐུལ་བཀོན་པ་བཞིན། །

༤༡༽ དབྱུག་པ་ལ་སོགས་དངོས་བཀོལ་ཏེ།
གལ་ཏེ་འཕེན་པ་ལ་ཁྲོ་ན།
དེ་ཡང་ཞེ་སྡང་གིས་རྦད་པས།
ཉིས་ན་ཞེ་སྡང་ལ་ཁྲོ་རིགས། །

༤༢༽ བདག་གིས་སྔོན་ཆད་སེམས་ཅན་ལ།
འདི་འདྲ་བ་ཡི་གནོད་པ་བྱས།
དེ་བས་སེམས་ཅན་འཚེ་བྱེད་པ།
བདག་ལ་གནོད་པ་འདི་འབྱུང་རིགས། །

༤༣༽ དེ་ཡི་མཚོན་དང་བདག་གི་ལུས།
གཉིས་ཀ་སྡུག་བསྔལ་རྒྱུ་ཡིན་ཏེ།
དེས་མཚོན་བདག་གིས་ལུས་ཕྱུང་ན།
གང་ཞིག་ལ་ནི་ཁྲོ་བར་བྱ། །

༤༤༽ ཤུ་བ་མི་ཡི་གཟུགས་འདྲ་བ།
རེག་ཏུ་མི་བཟོད་སྡུག་བསྔལ་ཅན།
སྲེད་ལྡོངས་བདག་གིས་བཟུང་གྱུར་ན།
དེ་ལ་གནོད་པ་སུ་ལ་ཁྲོ། །

༤༥༽ བྱིས་པ་སྡུག་བསྔལ་མི་འདོད་ཅིང་།
སྡུག་བསྔལ་རྒྱུ་ལ་བརྐམ་པས་ན།
རང་གི་ཉེས་པས་གནོད་གྱུར་པ།
གཞན་ལ་བཀོན་ཏུ་ཅི་ཞིག་ཡོད། །

༤༦༽ དཔེར་ན་དམྱལ་བའི་སྲུང་མ་དང་།
རལ་གྲི་ལོ་མའི་ནགས་ཚལ་ལྟར།
རང་གི་ལས་ཀྱིས་འདི་བསྐྱེད་ན།
གང་ཞིག་ལ་ནི་ཁྲོ་བར་བྱ། །

༤༧༽ བདག་གི་ལས་ཀྱིས་བསྐུལ་བྱས་ནས།
བདག་ལ་གནོད་བྱེད་རྣམས་འབྱུང་སྟེ།
དེས་ནི་སེམས་ཅན་དམྱལ་འདོང་ན།
བདག་གིས་དེ་དག་མ་བརླག་གམ། །

༤༨༽ འདི་དག་ལ་ནི་རྟེན་བཅས་ནས།
བཟོད་པས་བདག་སྡིག་མང་དུ་འབྱང་།
བདག་ལ་བརྟེན་ནས་དེ་དག་ནི།
ཡུན་རིང་སྡུག་བསྔལ་དམྱལ་བར་འདོང་། །

༤༩༽ བདག་ནི་དེ་ལ་གནོད་བྱེད་ལ།
དེ་དག་བདག་ལ་ཕན་འདོགས་ན།
ཕྱིན་ཅི་ལོག་ཏུ་ཅི་ཡི་ཕྱིར།
མ་རུངས་སེམས་ཁྱོད་ཁྲོ་བར་བྱེད། །

༥༠༽ གལ་ཏེ་བདག་ལ་བསམ་པ་ཡི།
ཡོན་ཏན་ཡོད་ན་དམྱལ་མི་འགྲོ།
གལ་ཏེ་བདག་གིས་བདག་བསྲུངས་ན།
དེ་དག་ལ་འདིར་ཅི་ཞིག་བྱུང་། །

༥༡༽ འོན་ཏེ་ལན་དུ་གནོད་བྱས་ན།
དེ་དག་བསྲུངས་པར་མ་གྱུར་ལ།
བདག་གི་སྤྱོད་པའང་ཉམས་པར་འགྱུར།
དེས་ན་དཀའ་ཐུབ་ཞིག་པར་འགྱུར། །

༥༢༽ ཡིད་ནི་ལུས་ཅན་མ་ཡིན་པས།
སུས་ཀྱང་གང་དུའང་གཞོམ་མི་ནུས།
ལུས་ལ་མངོན་པར་ཞེན་པས་ན།
ལུས་ནི་སྡུག་བསྔལ་དག་གིས་གནོད། །

༥༣༽ བརྙས་དང་ཚིག་རྩུབ་སྨྲ་བ་དང་།
མི་སྙན་པ་ཡི་ཚིག་དེ་ཡིས།
ལུས་ལ་གནོད་པར་མི་འགྱུར་ན།
སེམས་ཁྱོད་ཅིའི་ཕྱིར་རབ་ཏུ་ཁྲོ། །

༥༤༽ གཞན་དག་བདག་ལ་མི་དགའ་བ།
དེས་ནི་ཚེ་འདིའམ་ཚེ་གཞན་ལ།
བདག་ལ་ཟ་བར་མི་བྱེད་ན།
བདག་ནི་ཅི་ཕྱིར་དེ་མི་འདོད། །

༥༥༽ རྙེད་པའི་བར་ཆད་བྱེད་པའི་ཕྱིར།
གལ་ཏེ་འདི་བདག་མི་འདོད་ན།
བདག་གིས་རྙེད་པ་འདིར་འདོར་གྱི།
སྡིག་པ་དག་ནི་བརྟན་པར་གནས། །

༥༦༽ བདག་ནི་དེང་ཉིད་ཤི་ཡང་བླའི།
ལོག་འཚོས་ཡུན་རིང་གསོན་མི་རུང་།
བདག་ལྟ་ཡུན་རིང་གནས་གྱུར་ཀྱང་།
འཆི་བའི་སྡུག་བསྔལ་དེ་ཉིད་ཡིན། །

༥༧༽ རྨི་ལམ་ལོ་བརྒྱར་བདེ་མྱོང་ནས།
སད་པར་གྱུར་པ་གང་ཡིན་དང་།
གཞན་ཞིག་ཡུད་ཙམ་བདེ་མྱོང་ནས།
སད་པར་གྱུར་པ་གང་ཡིན་པ། །

༥༨༽ སད་པ་དེ་དག་གཉིས་ཀ་ལའང་།
བདེ་བ་དེ་ནི་ཕྱིར་འོང་མེད།
ཚེ་རིང་ཚེ་ཐུང་གཉིས་ཀ་ཡང་།
འཆི་བའི་དུས་ན་དེ་འདྲར་ཟད། །

༥༩༽ རྙེད་པ་མང་པོ་ཐོབ་གྱུར་ཏེ།
ཡུན་རིང་དུས་སུ་བདེ་སྤྱད་ཀྱང་།
ཆོམ་པོས་འཕྲོགས་པ་ཇི་བཞིན་དུ།
སྒྲེན་མོ་ལག་པ་སྟོང་པར་འགྲོ། །

༦༠༽ གལ་ཏེ་རྙེད་པས་གསོན་གྱུར་ན།
སྡིག་ཟད་བསོད་ནམས་བྱ་ཞེ་ན།
རྙེད་པའི་དོན་དུ་ཁྲོས་གྱུར་ན།
བསོད་ནམས་ཟད་སྡིག་མི་འགྱུར་རམ། །

༦༡༽ གང་གི་དོན་དུ་བདག་གསོན་པ།
དེ་ཉིད་གལ་ཏེ་ཉམས་གྱུར་ན།
སྡིག་པ་འབའ་ཞིག་བྱེད་པ་ཡི།
གསོན་པ་དེས་ཀོ་ཅི་ཞིག་བྱ། །

༦༢༽ གལ་ཏེ་སེམས་ཅན་ཉམས་བྱེད་པས།
མི་སྙན་སྨྲ་ལ་ཁྲོ་ཞེ་ན།
གཞན་ལ་མི་སྙན་བརྗོད་ལའང་ཁྱོད།
དེ་བཞིན་ཅི་སྟེ་ཁྲོ་མི་བྱེད། །

༦༣༽ མ་དད་གཞན་ལ་རག་ལས་པས།
དད་པ་མེད་ལ་ཁྱོད་བཟོད་ན།
ཉོན་མོངས་སྐྱེས་ལ་རག་ལས་པས།
མི་སྙན་སྨྲ་ལ་ཅིས་མི་བཟོད། །

༦༤༽ སྐུ་གཟུགས་མཆོད་རྟེན་དམ་ཆོས་ལ།
འཁྱལ་ཞིང་འཇིག་པར་བྱེད་པ་ལའང་།
བདག་གིས་ཞེ་སྡང་མི་རིགས་ཏེ།
སངས་རྒྱས་སོགས་ལ་གནོད་མི་མངའ། །

༦༥༽ བླ་མ་གཉེན་ལ་སོགས་པ་དང་།
བཤེས་ལ་གནོད་པ་བྱེད་རྣམས་ལའང་།
སྔ་མའི་ཚུལ་གྱི་རྐྱེན་དག་ལས།
འགྱུར་བར་མཐོང་ནས་ཁྲོ་བ་བཟློག །

༦༦༽ ལུས་ཅན་རྣམས་ལ་སེམས་ཡོད་དང་།
སེམས་མེད་གཉིས་ཀས་གནོད་བྱས་ན།
སེམས་ཡོད་ཅི་སྟེ་བཀར་ཏེ་བཀོན།
དེ་བས་གནོད་པ་བཟོད་པར་གྱིས། །

༦༧༽ ལ་ལ་རྨོངས་པས་ཉེས་པ་བྱེད།
ལ་ལ་རྨོངས་ཏེ་ཁྲོས་གྱུར་ན།
དེ་ལ་སྐྱོན་མེད་གང་གིས་བྱ།
སྐྱོན་དང་བཅས་དེ་གང་ཞིག་ཡིན། །

༦༨༽ གང་གིས་གཞན་དག་གནོད་བྱེད་པའི།
ལས་དེ་སྔོན་ཆད་ཅི་ཕྱིར་བྱས།
ཐམས་ཅད་ལས་ལ་རག་ལས་ན།
བདག་གིས་འདི་ལ་ཅི་སྟེ་བཀོན། །

༦༩༽ དེ་ལྟར་མཐོང་ནས་ཅི་ནས་ཀྱང་།
ཐམས་ཅད་ཕན་ཚུན་བྱམས་སེམས་སུ།
འགྱུར་བ་དེ་ལྟར་བདག་གིས་ནི།
བསོད་ནམས་དག་ལ་བསྒྲིམས་ཏེ་བྱ། །

༧༠༽ དཔེར་ན་ཁྱིམ་ཚིག་གྱུར་པའི་ཚེ།
ཁྱིམ་གཞན་ཞིག་ཏུ་སོང་ནས་ནི།
རྩྭ་སོགས་གང་ལ་མཆེད་བྱེད་པ།
དེ་ནི་ཕྱུང་སྟེ་འདོར་བར་རིགས། །

༧༡༽ དེ་བཞིན་གང་ལ་སེམས་ཆགས་ནས།
ཞེ་སྡང་མེ་ནི་མཆེད་གྱུར་པ།
བསོད་ནམས་འཚིག་པར་དོགས་པ་ཡིས།
དེ་ནི་དེ་ཡི་མོད་ལ་དོར། །

༧༢༽ གསད་བྱའི་མི་ཞིག་ལག་བཅད་དེ།
གལ་ཏེ་ཐར་ན་ཅིས་མ་ལེགས།
གལ་ཏེ་མི་ཡི་སྡུག་བསྔལ་གྱིས།
དམྱལ་བ་བྲལ་ན་ཅིས་མ་ལེགས། །

༧༣༽ ད་ལྟའི་སྡུག་བསྔལ་འདི་ཙམ་ལའང་།
བདག་གིས་བཟོད་པར་མི་ནུས་ན།
དེས་ན་དམྱལ་བའི་སྡུག་བསྔལ་རྒྱུ།
ཁྲོ་བ་ཅི་སྟེ་ཟློག་མི་བྱེད། །

༧༤༽ འདོད་པའི་དོན་དུ་སྲེག་ལ་སོགས།
དམྱལ་བར་སྟོང་ཕྲག་མྱོང་གྱུར་ཀྱང་།
བདག་གིས་རང་གི་དོན་དང་ནི།
གཞན་གྱི་དོན་ཡང་མ་བྱས་སོ། །

༧༥༽ འདི་ནི་དེ་ཙམ་གནོད་མིན་ལ།
དོན་ཆེན་དག་ཀྱང་འགྲུབ་འགྱུར་བས།
འགྲོ་བའི་གནོད་སེལ་སྡུག་བསྔལ་ལ།
དགའ་བ་འབའ་ཞིག་འདིར་བྱ་རིགས། །

༧༦༽ གཞན་གྱིས་ཡོན་ཏན་ལྡན་བསྟོད་ནས།
གལ་ཏེ་དགའ་བའི་བདེ་ཐོབ་ན།
ཡིད་ཁྱོད་ཀྱང་ནི་དེ་བསྟོད་ནས།
ཅིའི་ཕྱིར་དེ་ལྟར་དགའ་མི་བྱེད། །

༧༧༽ ཁྱོད་ཀྱི་དགའ་བའི་བདེ་བ་འདི།
བདེ་འབྱུང་ཁ་ན་མ་ཐོ་མེད།
ཡོན་ཏན་ལྡན་པ་རྣམས་ཀྱིས་གནང་།
གཞན་སྡུད་པ་ཡི་མཆོག་ཀྱང་ཡིན། །

༧༨༽ གཞན་ཡང་དེ་ལྟར་བདེ་འགྱུར་ཞེས།
གལ་ཏེ་ཁྱོད་བདེ་འདི་མི་འདོད།
གླ་རྔན་སྦྱིན་སོགས་སྤངས་པའི་ཕྱིར།
མཐོང་དང་མ་མཐོང་ཉམས་པར་འགྱུར། །

༧༩༽ རང་གི་ཡོན་ཏན་བརྗོད་པའི་ཚེ།
གཞན་ལ་བདེ་བའང་འདོད་པར་བྱེད།
གཞན་གྱི་ཡོན་ཏན་བརྗོད་པའི་ཚེ།
རང་ལའང་བདེ་བ་མི་འདོད་བྱེད། །

༨༠༽ སེམས་ཅན་ཐམས་ཅད་བདེ་འདོད་པས།
བྱང་ཆུབ་ཏུ་ནི་སེམས་བསྐྱེད་ནས།
སེམས་ཅན་རང་གིས་བདེ་རྙེད་ན།
དེས་ཀོ་ཅི་སྟེ་ཁྲོ་བར་བྱེད། །

༨༡༽ འཇིག་རྟེན་གསུམ་མཆོད་འཚང་རྒྱ་བར།
སེམས་ཅན་རྣམས་ནི་འདོད་ཅེ་ན།
བསྙེན་བཀུར་ངན་ངོན་ཙམ་མཐོང་ནས།
ཅི་ཕྱིར་དེ་ལ་གདུང་བར་བྱེད། །

༨༢༽ གསོ་བྱ་གང་ཞིག་ཁྱོད་གསོ་བ།
ཁྱོད་ཉིད་ཀྱིས་ནི་སྦྱིན་བྱ་དེ།
གཉེན་གྱིས་འཚོ་བ་རྙེད་གྱུར་ན།
དགར་མི་འགྱུར་བར་སླར་ཁྲོ་འམ། །

༨༣༽ དེ་ཅི་འགྲོ་ལ་མི་འདོད་ན།
དེ་ལ་བྱང་ཆུབ་འདོད་གང་ཡིན།
གང་ཞིག་གཞན་འབྱོར་ཁྲོ་དེ་ལ།
བྱང་ཆུབ་སེམས་ནི་ག་ལ་ཡོད། །

༨༤༽ གལ་ཏེ་དེས་དེ་ལས་རྙེད་དམ།
སྦྱིན་བདག་ཁྱིམ་ན་གནས་གྱུར་པ།
ཀུན་ཏུའང་དེ་ཁྱོད་ལ་མེད་ན།
བྱིན་མ་བྱིན་རུང་དེས་ཅི་བྱ། །

༨༥༽ བསོད་ནམས་དང་ནི་དད་པའམ།
རང་གི་ཡོན་ཏན་ཅིའི་ཕྱིར་འདོར།
རྙེད་པར་གྱུར་པ་མི་འཛིན་པ།
གང་གིས་ཁྲོ་བར་མི་བྱེད་སྨྲོས། །

༨༦༽ ཁྱོད་ནི་རང་གིས་སྡིག་བྱས་ལ།
མྱ་ངན་མེད་པར་མ་ཟད་ཀྱི།
བསོད་ནམས་བྱས་པ་གཞན་དག་དང་།
ལྷན་ཅིག་འགྲན་པར་བྱེད་འདོད་དམ། །

༨༧༽ གལ་ཏེ་དགྲ་ཞིག་མི་དགའ་ནའང་།
དེ་ལ་ཁྱོད་དགར་ཅི་ཞིག་ཡོད།
ཁྱོད་ཀྱི་ཡིད་སྨོན་ཙམ་གྱིས་ནི།
དེ་ལ་གནོད་པའི་རྒྱུར་མི་འགྱུར། །

༨༨༽ ཁྱོད་ཀྱི་འདོད་པས་སྡུག་བསྔལ་དེ།
གྲུབ་ནའང་ཁྱོད་དགར་ཅི་ཞིག་ཡོད།
གལ་ཏེ་འཚེངས་པར་འགྱུར་ཞེ་ན།
དེ་ལས་ཕུང་བའང་གཞན་ཅི་ཡོད། །

༨༩༽ ཉོན་མོངས་ཉ་པས་བཏབ་པ་ཡི།
མཆིལ་པ་འདི་ནི་མི་བཟད་གཟེ།
དེས་བཟུང་སེམས་དམྱལ་བུམ་པར་ཡང་།
དམྱལ་བའི་སྲུང་མས་བདག་འཚེད་ངེས། །

༩༠༽ བསྟོད་དང་གྲགས་པའི་རིམ་གྲོས་ནི།
བསོད་ནམས་མི་འགྱུར་ཚེར་མི་འགྱུར།
བདག་སྟོབས་མི་འགྱུར་ནད་མེད་མིན།
ལུས་བདེ་བར་ཡང་མི་འགྱུར་རོ། །

༩༡༽ བདག་ནི་རང་དོན་ཤེས་གྱུར་ན།
དེ་ལ་རང་དོན་ཅི་ཞིག་ཡོད།
ཡིད་བདེ་འབའ་ཞིག་འདོད་ན་ནི།
རྒྱན་སོགས་ཆང་ཡང་བསྟེན་དགོས་སོ། །

༩༢༽ གྲགས་པའི་དོན་དུ་ནོར་གཏོང་ཞིང་།
བདག་ཉིད་ཀྱང་ནི་གསོད་བྱེད་ན།
ཚིག་འབྲུ་རྣམས་ཀྱིས་ཅི་ཞིག་བྱ།
ཤི་ན་དེས་ཀོ་སུ་ལ་བདེ། །

༩༣༽ བྱེ་མའི་ཁང་བུ་རྡིབ་གྱུར་ན།
བྱིས་པ་རྣམས་ནི་ག་ཆད་ངུ།
དེ་བཞིན་བསྟོད་དང་གྲགས་ཉམས་ན།
རང་གི་སེམས་ནི་བྱིས་པ་བཞིན། །

༩༤༽ རེ་ཞིག་སྒྲ་ལ་སེམས་མེད་ཕྱིར།
བདག་ལ་བསྟོད་སེམས་ཡོད་མི་སྲིད།
བདག་ལ་གཞན་དགའ་ཞེས་གྲགས་པ།
དེ་ནི་དགའ་བའི་རྒྱུ་ཡིན་གྲང་། །

༩༥༽ གཞན་ནམ་ཡང་ན་བདག་ལའང་རུང་།
གཞན་དགའ་བདག་ལ་ཅི་ཞིག་ཕན།
དགའ་བདེ་དེ་ནི་དེ་ཉིད་ཀྱི།
བདག་གིས་དེ་ལས་ཤས་མི་འཐོབ། །

༩༦༽ དེ་བདེ་བ་ཡིས་བདག་བདེ་ན།
ཀུན་ལའང་དེ་བཞིན་བྱ་དགོས་ན།
ཅི་ལྟར་གཞན་ལ་དགའ་བ་ཡིས།
བདེ་བར་གྱུར་ན་བདག་མི་བདེ། །

༩༧༽ དེ་བས་བདག་ནི་བསྟོད་དོ་ཞེས།
རང་གི་དགའ་བ་སྐྱེ་འགྱུར་བ།
དེ་ཡང་དེ་ལྟར་མི་འཐད་པས།
བྱིས་པའི་སྤྱོད་པ་ཁོ་ནར་ཟད། །

༩༨༽ བསྟོད་སོགས་བདག་ནི་གཡེང་བར་བྱེད།
དེས་ནི་སྐྱོ་བའང་འཇིག་པར་བྱེད།
ཡོན་ཏན་ལྡན་ལ་ཕྲག་དོག་དང་།
ཕུན་སུམ་ཚོགས་པའང་འཇིག་པར་བྱེད། །

༩༩༽ དེ་ཕྱིར་བདག་གི་བསྟོད་སོགས་ནི།
གཞིག་ཕྱིར་གང་དག་ཉེར་གནས་པ།
དེ་དག་བདག་ནི་ངན་སོང་དུ།
ལྟུང་བ་བསྲུང་ཕྱིར་ཞུགས་མིན་ནམ། །

༡༠༠༽ བདག་ནི་གྲོལ་བ་དོན་གཉེར་ལ།
རྙེད་དང་བཀུར་སྟིས་འཆིང་མི་དགོས།
གང་དག་བདག་བཅིངས་གྲོལ་བྱེད་པ།
དེ་ལ་བདག་ནི་ཇི་ལྟར་ཁྲོ། །

༡༠༡༽ བདག་ནི་སྡུག་བསྔལ་འཇུག་འདོད་ལ།
སངས་རྒྱས་ཀྱིས་ནི་བྱིན་བརླབས་བཞིན།
མི་གཏོང་སྒོ་འཕར་ཉིད་གྱུར་པ།
དེ་ལ་བདག་ནི་ཇི་ལྟར་ཁྲོ། །

༡༠༢༽ འདིས་ནི་བསོད་ནམས་གེགས་བྱེད་ཅེས།
དེ་ལའང་ཁྲོ་བར་རིགས་མིན་ཏེ།
བཟོད་མཚུངས་དཀའ་ཐུབ་ཡོད་མིན་ན།
དེ་ལ་བདག་ནི་མི་གནས་སམ། །

༡༠༣༽ གལ་ཏེ་བདག་ནི་རང་སྐྱོན་གྱིས།
འདི་ལ་བཟོད་པར་མི་བྱེད་ན།
བསོད་ནམས་རྒྱུ་ནི་ཉེར་གནས་པ།
འདི་ལ་བདག་གེགས་བྱེད་པར་ཟད། །

༡༠༤༽ གང་ཞིག་གང་མེད་མི་འབྱུང་ལ།
གང་ཞིག་ཡོད་ན་ཡོད་འགྱུར་བ།
དེ་ཉིད་དེ་ཡི་རྒྱུ་ཡིན་ན།
ཇི་ལྟར་དེ་ལ་གེགས་ཞེས་བྱ། །

༡༠༥༽ དུས་སུ་བྱིན་པའི་སློང་མོ་བས།
སྦྱིན་པའི་གེགས་བྱས་ཡོད་མ་ཡིན།
རབ་ཏུ་འབྱིན་པར་བྱེད་གྱུར་པ།
རབ་བྱུང་གེགས་ཞེས་བྱར་མི་རུང་། །

༡༠༦༽ འཇིག་རྟེན་ན་ནི་སློང་བ་མོད།
གནོད་པར་བྱེད་པ་དཀོན་པ་སྟེ།
འདི་ལྟར་ཕར་གནོད་མ་བྱས་ན།
འགའ་ཡང་གནོད་པ་མི་བྱེད་དོ། །

༡༠༧༽ དེ་བས་ངལ་བས་མ་བསྒྲུབས་པའི།
ཁྱིམ་དུ་གཏེར་ནི་བྱུང་བ་ལྟར།
བྱང་ཆུབ་སྤྱོད་པའི་གྲོགས་གྱུར་པས།
བདག་གིས་དགྲ་ལ་དགའ་བར་བྱ། །

༡༠༨༽ འདི་དང་བདག་གིས་བསྒྲུབས་པས་ན།
དེ་ཕྱིར་བཟོད་པའི་འབྲས་བུ་ནི།
འདི་ལ་ཐོག་མར་བདར་འོས་ཏེ།
འདི་ལྟར་དེ་ནི་བཟོད་པའི་རྒྱུ། །

༡༠༩༽ གལ་ཏེ་བཟོད་བསྒྲུབ་བསམ་མེད་པས།
དགྲ་འདི་མཆོད་བྱ་མིན་ཞེ་ན།
འགྲུབ་པ་ཡི་ནི་རྒྱུར་རུང་བ།
དམ་པའི་ཆོས་ཀྱང་ཅི་སྟེ་མཆོད། །

༡༡༠༽ གལ་ཏེ་དགྲ་འདི་གནོད་བྱ་བའི།
བསམ་ཡོད་མཆོད་བྱ་མིན་ཞེ་ན།
སྨན་པ་བཞིན་དུ་ཕན་བརྩོན་ན།
བདག་གིས་བཟོད་པ་ཇི་ལྟར་འགྲུབ། །

༡༡༡༽ དེ་བས་རབ་ཏུ་སྡང་སེམས་ལ།
བརྟེན་ནས་བཟོད་པ་སྐྱེ་བས་ན།
དེ་ཉིད་བཟོད་པའི་རྒྱུ་ཡིན་པས།
དམ་པའི་ཆོས་བཞིན་མཆོད་པར་འོས། །

༡༡༢༽ དེའི་ཕྱིར་སེམས་ཅན་ཞིང་དང་ནི།
རྒྱལ་བའི་ཞིང་ཞེས་ཐུབ་པས་གསུངས།
འདི་དག་མགུ་བྱས་མང་པོ་ཞིག
འདི་ལྟར་ཕུན་ཚོགས་ཕ་རོལ་ཕྱིན། །

༡༡༣༽ སེམས་ཅན་རྣམས་དང་རྒྱལ་བ་ལས།
སངས་རྒྱས་ཆོས་འགྲུབ་འདྲ་བ་ལ།
རྒྱལ་ལ་གུས་བྱེད་དེ་བཞིན་དུ།
སེམས་ཅན་ལ་མིན་ཅི་ཡི་ཚུལ། །

༡༡༤༽ བསམ་པའི་ཡོན་ཏན་རང་གིས་མིན།
འབྲས་བུ་ལས་ཡིན་དེས་མཚུངས་པར།
སེམས་ཅན་རྣམས་ལའང་ཡོན་ཏན་ཡོད།
དེའི་ཕྱིར་དེ་དག་མཉམ་པ་ཡིན། །

༡༡༥༽ བྱམས་སེམས་ལྡན་ལ་མཆོད་པ་གང་།
དེ་ནི་སེམས་ཅན་ཆེ་བ་ཉིད།
སངས་རྒྱས་དད་པའི་བསོད་ནམས་གང་།
དེ་ཡང་སངས་རྒྱས་ཆེ་བ་ཉིད། །

༡༡༦༽ སངས་རྒྱས་ཆོས་འགྲུབ་ཆ་ཡོད་པ།
དེས་ན་དེ་དག་མཉམ་པར་འདོད།
ཡོན་ཏན་རྒྱ་མཚོ་མཐའ་ཡས་པའི།
སངས་རྒྱས་རྣམས་དང་འགའ་མི་མཉམ། །

༡༡༧༽ ཡོན་ཏན་མཆོག་ཚོགས་གཅིག་པུ་ཡི།
ཡོན་ཏན་ཤས་ཙམ་འགའ་ཞིག་ལ།
སྣང་ནའང་དེ་ལ་མཆོད་དོན་དུ།
ཁམས་གསུམ་ཕུལ་ཡང་ཆུང་བར་འགྱུར། །

༡༡༨༽ སངས་རྒྱས་ཆོས་མཆོག་སྐྱེ་བའི་ཤས།
སེམས་ཅན་རྣམས་ལ་ཡོད་པས་ན།
འདི་ཙམ་དག་གིས་ཆ་བསྟུན་ནས།
སེམས་ཅན་མཆོད་བྱར་རིགས་པར་འགྱུར། །

༡༡༩༽ གཞན་ཡང་གཡོ་མེད་གཉེན་གྱུར་ཅིང་།
ཕན་པ་དཔག་མེད་མཛད་རྣམས་ལ།
སེམས་ཅན་མགུ་བྱ་མ་གཏོགས་པ།
གཞན་གང་ཞིག་གིས་ལན་ལོན་འགྱུར། །

༡༢༠༽ གང་ཕྱིར་སྐུ་གཏོང་མནར་མེད་འཇུག་པ་ལ།
དེ་ལ་ཕན་བཏགས་ལན་ལོན་འགྱུར་བས་ན།
དེ་བས་འདི་དག་གནོད་ཆེན་བྱེད་ན་ཡང་།
ཐམས་ཅད་བཟང་དགུ་ཞིག་ཏུ་སྤྱད་པར་བྱ། །

༡༢༡༽ རེ་ཞིག་བདག་གི་རྗེར་གྱུར་ཉིད་ཀྱང་ནི།
གང་ཕྱིར་རང་གི་སྐུ་ལའང་མི་གཟིགས་པ།
དེ་ལ་རྨོངས་པ་བདག་གིས་ཇི་ལྟར་ན།
ང་རྒྱལ་བྱ་ཞིང་བྲན་གྱི་དངོས་མི་བྱ། །

༡༢༢༽ གང་དག་བདེ་བས་ཐུབ་རྣམས་དགྱེས་འགྱུར་ཞིང་།
གང་ལ་གནོད་ན་མི་དགྱེས་འབྱུང་འགྱུར་བ།
དེ་དག་དགའ་བས་ཐུབ་པ་ཀུན་དགྱེས་ཤིང་།
དེ་ལ་གནོད་བྱས་ཐུབ་ལ་གནོད་པ་བྱས། །

༡༢༣༽ ཇི་ལྟར་ལུས་ལ་ཀུན་ནས་མེ་འབར་བ།
འདོད་པ་ཀུན་གྱིས་ཡིད་བདེར་མི་འགྱུར་བ།
དེ་བཞིན་སེམས་ཅན་གནོད་པ་བྱས་ན་ཡང་།
ཐུགས་རྗེ་ཆེ་རྣམས་དགྱེས་པའི་ཐབས་མེད་དོ། །

༡༢༤༽ དེ་བས་བདག་གིས་འགྲོ་ལ་གནོད་བྱས་པས།
ཐུགས་རྗེ་ཆེ་ཀུན་མི་དགྱེས་གྱུར་པ་གང་།
སྡིག་དེ་དེ་རིང་སོ་སོར་བཤགས་བགྱི་ཡིས།
མི་དགྱེས་གང་ལགས་དེ་ཐུབ་བཟོད་པར་གསོལ། །

༡༢༥༽ དེ་བཞིན་གཤེགས་རྣམས་དགྱེས་པར་བགྱི་སླད་དུ།
དེང་ནས་ངེས་བཏུལ་འཇིག་རྟེན་བྲན་དུ་མཆི།
འགྲོ་མང་རྡོག་པས་བདག་གི་སྤྱིར་འཚོག་གམ།
འགུམས་ཀྱང་མི་བསྡོ་འཇིག་རྟེན་མགོན་དགྱེས་མཛོད། །

༡༢༦༽ འགྲོ་བ་འདི་ཀུན་ཐུགས་རྗེའི་བདག་ཅན་དེས།
བདག་ཏུ་མཛད་པ་འདི་ལ་ཐེ་ཚོམ་མེད།
སེམས་ཅན་ངོ་བོར་མཐོང་བ་འདི་དག་ཉིད།
མགོན་དེ་བདག་ཉིད་ཅི་ཕྱིར་གུས་མི་བྱེད། །

༡༢༧༽ འདི་ཉིད་དེ་བཞིན་གཤེགས་པ་མཉེས་བྱེད་ཡིན།
རང་དོན་ཡང་དག་སྒྲུབ་པའང་འདི་ཉིད་དོ།
འཇིག་རྟེན་སྡུག་བསྔལ་སེལ་བའང་འདི་ཉིད་དེ།
དེ་ལྟས་བདག་གིས་རྟག་ཏུ་འདི་ཉིད་བྱ། །

༡༢༨༽ དཔེར་ན་རྒྱལ་པོའི་མི་འགའ་ཞིག
སྐྱེ་བོ་མང་ལ་གནོད་བྱེད་ཀྱང་།
སྐྱེ་བོ་མིག་རྒྱང་རིང་པོ་དག
ནུས་ཀྱང་ཕྱིར་གནོད་མི་བྱེད་དེ། །

༡༢༩༽ འདི་ལྟར་དེ་གཅིག་མ་ཡིན་གྱི།
རྒྱལ་པོའི་མཐུ་སྟོབས་དེ་ཡི་དཔུང་།
དེ་བཞིན་གནོད་བྱེད་ཉམ་ཆུང་བ།
འགའ་ཡང་ཁྱད་དུ་བསད་མི་བྱ། །

༡༣༠༽ འདི་ལྟར་དམྱལ་བའི་སྲུང་མ་དང་།
ཐུགས་རྗེ་ལྡན་རྣམས་དེ་ཡི་དཔུང་།
དེ་ལྟས་དམངས་ཀྱིས་རྒྱལ་གཏུམ་བཞིན།
སེམས་ཅན་རྣམས་ནི་མགུ་བར་བྱ། །

༡༣༡༽ རྒྱལ་པོ་ལྟ་ཞིག་ཁྲོས་ན་ཡང་།
སེམས་ཅན་མི་མགུ་བྱས་པ་ཡིས།
མྱོང་བར་འགྱུར་བ་གང་ཡིན་པ།
དམྱལ་བའི་གནོད་པ་དེས་བྱེད་དམ། །

༡༣༢༽ རྒྱལ་པོ་ལྟ་ཞིག་མགུ་ན་ཡང་།
སེམས་ཅན་མགུ་བར་བྱས་པ་ཡིས།
འཐོབ་པར་འགྱུར་བ་གང་ཡིན་པ།
སངས་རྒྱས་ཉིད་སྦྱིན་མི་སྲིད་དོ། །

༡༣༣༽ སེམས་ཅན་མགུ་ལས་བྱུང་བ་ཡི།
མ་འོངས་སངས་རྒྱས་འགྲུབ་ལྟ་ཞོག
ཚེ་འདི་ཉིད་ལ་དཔལ་ཆེན་དང་།
གྲགས་དང་སྐྱིད་འགྱུར་ཅིས་མ་མཐོང་། །

༡༣༤༽ འཁོར་ཚེ་བཟོད་པས་མཛེས་སོགས་དང་།
ནད་མེད་པ་དང་གྲགས་པ་ཡིས།
ཤིན་ཏུ་ཡུན་རིང་འཚོ་བ་དང་།
འཁོར་ལོས་སྒྱུར་བའི་བདེ་རྒྱས་འཐོབ། །

*** ༧ བརྩོན་འགྲུས་བསྟན་པ། ***
༡༽ དེ་ལྟར་བཟོད་པས་བརྩོན་འགྲུས་བརྩམ།
འདི་ལྟར་བརྩོན་ལ་བྱང་ཆུབ་གནས།
རླུང་མེད་གཡོ་བ་མེད་པ་བཞིན།
བསོད་ནམས་བརྩོན་འགྲུས་མེད་མི་འབྱུང་། །

༢༽ བརྩོན་གང་དགེ་ལ་སྤྲོ་བ་འོ།
དེ་ཡི་མི་མཐུན་ཕྱོགས་བཤད་བྱ།
ལེ་ལོ་ངན་ལ་ཞེན་པ་དང་།
སྒྱིད་ལུག་བདག་ཉིད་བརྙས་པའོ། །

༣༽ སྙོམ་ལས་བདེ་བའི་རོ་མྱངས་དང་།
གཉིད་ལ་བརྟེན་པའི་སྲེད་པ་ཡིས།
འཁོར་བའི་སྡུག་བསྔལ་མི་སྐྱོ་ལས།
ལེ་ལོ་ཉེ་བར་སྐྱེ་བར་འགྱུར། །

༤༽ ཉོན་མོངས་རྒྱ་པས་བཤོར་ནས་ནི།
སྐྱེ་བའི་རྒྱར་ནི་ཆུད་གྱུར་ནས།
འཆི་བདག་ཁར་ནི་སོང་གྱུར་པ།
ཅི་སྟེ་ད་དུང་མི་ཤེས་སམ། །

༥༽ རང་སྡེ་རིམ་གྱིས་གསོད་པ་ཡང་།
ཁྱོད་ཀྱིས་མཐོང་བར་མ་གྱུར་ཏམ།
འོན་ཀྱང་གཉིད་ལ་བརྟེན་པ་གང་།
གདོལ་པ་དང་ནི་མ་ཧེ་བཞིན། །

༦༽ ལམ་ནི་ཀུན་ནས་བཀག་ནས་སུ།
འཆི་བདག་གིས་ནི་བལྟས་བཞིན་དུ།
ཇི་ལྟར་ཁྱོད་ནི་ཟ་དགའ་ཞིང་།
འདི་ལྟར་གཉིད་ལོག་ཇི་ལྟར་དགའ། །

༧༽ མྱུར་བ་ཉིད་དུ་འཆི་འགྱུར་བས།
ཇི་སྲིད་དུ་ནི་ཚོགས་གསག་བྱ།
དེ་ཚེ་ལེ་ལོ་སྤངས་ཀྱང་ནི།
དུས་མ་ཡིན་པར་ཅི་ཞིག་བྱ། །

༨༽ འདི་ནི་མ་བྱས་བརྩམས་པ་དང་།
འདི་ཕྱེད་བྱས་པར་གནས་པ་ལ།
གློ་བུར་འཆི་བདག་འོངས་ནས་ནི།
ཀྱི་ཧུད་བཅོམ་ཞེས་སེམས་པར་འགྱུར། །

༩༽ མྱ་ངན་ཤུགས་ཀྱིས་སྐྲངས་པ་ཡི།
མིག་དམར་གདོང་ལས་མཆི་མ་འཛག
ཉེ་དུ་རེ་ཐག་ཆད་པ་དང་།
གཤིན་རྗེའི་ཕོ་ཉའི་བཞིན་ལ་ལྟ། །

༡༠༽ རང་སྡིག་དྲན་པས་གདུང་བ་དང་།
དམྱལ་བའི་སྒྲ་ནི་ཐོས་པ་ཡིས།
སྐྲག་པས་མི་གཙང་ལུས་གོས་ཤིང་།
མྱོས་པར་འགྱུར་ཚེ་ཅི་ཞིག་བྱ། །

༡༡༽ ཁྱོད་ནི་ཉ་གསོན་འགྲེ་བ་ལྟའི།
ཚེ་འདིར་འཇིགས་དང་ལྡན་གྱུར་ན།
སྡིག་བྱས་དམྱལ་བ་མི་བཟད་པའི།
སྡུག་བསྔལ་རྣམས་ནི་སྨོས་ཅི་དགོས། །

༡༢༽ ཆུ་ཚན་གྱིས་ནི་རེག་པ་ན།
གཞོན་ཤ་ཅན་ལ་རབ་ཚ་བའི།
དམྱལ་བ་ཡི་ནི་ལས་བྱས་ནས།
ཅི་ཕྱིར་འདི་ལྟར་བདེ་བར་གནས། །

༡༣༽ བརྩོན་མེད་འབྲས་བུ་འདོད་པ་དང་།
བཟེ་རེ་ཅན་ལ་གནོད་མང་ཞིང་།
འཆི་བས་བཟུང་བཞིན་ལྷ་འདྲ་བ།
ཀྱི་ཧུད་སྡུག་བསྔལ་དག་གིས་བཅོམ། །

༡༤༽ མི་ཡི་གྲུ་ལ་བརྟེན་ནས་སུ།
སྡུག་བསྔལ་ཆུ་བོ་ཆེ་ལས་སྒྲོལ།
གྲུ་འདི་ཕྱིས་ནས་རྙེད་དཀའ་བས།
རྨོངས་པ་དུས་སུ་གཉིད་མ་ལོག །

༡༥༽ དགའ་བའི་རྒྱུ་ནི་མཐའ་ཡས་པའི།
དམ་ཆོས་དགའ་བའི་མཆོག་སྤངས་ནས།
སྡུག་བསྔལ་རྒྱུ་ཡིས་གཡེང་བ་དང་།
དགོད་སོགས་ལ་ཁྱོད་ཅི་ཕྱིར་དགའ། །

༡༦༽ སྒྱིད་ལུག་མེད་དང་དཔུང་ཚོགས་དང་།
ལྷུར་བླང་བདག་ཉིད་དབང་བྱ་དང་།
བདག་དང་གཞན་དུ་མཉམ་པ་དང་།
བདག་དང་གཞན་དུ་བརྗེ་བར་བགྱི། །

༡༧༽ བདག་གིས་བྱང་ཆུབ་ག་ལ་ཞེས།
སྒྱིད་ལུག་པར་ནི་མི་བྱ་སྟེ།
འདི་ལྟར་དེ་བཞིན་གཤེགས་པ་ནི།
བདེན་པ་གསུང་བས་བདེན་འདི་གསུངས། །

༡༨༽ སྦྲང་བུ་ཤ་སྦྲང་བུང་བ་དང་།
དེ་བཞིན་སྲིན་བུར་གང་གྱུར་པ།
དེས་ཀྱང་བརྩོན་པའི་སྟོབས་བསྐྱེད་ན།
བྱང་ཆུབ་ཐོབ་དཀའ་བླ་མེད་འཐོབ། །

༡༩༽ བདག་ལྟ་རིགས་ཀྱི་མིར་སྐྱེས་ལ།
ཕན་དང་གནོད་པ་ངོ་ཤེས་པས།
བྱང་ཆུབ་སྤྱོད་པ་མ་བཏང་ན།
བདག་གིས་བྱང་ཆུབ་ཅིས་མི་འཐོབ། །

༢༠༽ འོན་ཏེ་རྐང་ལག་ལ་སོགས་པ།
བཏང་དགོས་བདག་ནི་འཇིགས་ཤེ་ན།
ལྕི་དང་ཡང་བ་མ་དཔྱད་པར།
རྨོངས་པས་བདག་ནི་འཇིགས་པར་ཟད། །

༢༡༽ བསྐལ་བ་བྱེ་བ་གྲངས་མེད་དུ།
ལན་གྲངས་དུ་མར་བཅད་པ་དང་།
དབུག་དང་བསྲེག་དང་གཤགས་འགྱུར་གྱི།
བྱང་ཆུབ་འཐོབ་པར་མི་འགྱུར་རོ། །

༢༢༽ བདག་གིས་བྱང་ཆུབ་སྒྲུབ་པ་ཡི།
སྡུག་བསྔལ་འདི་ནི་ཚོད་ཡོད་དེ།
ཟུག་རྔུ་ཁོང་བརླག་གནོད་བསལ་ཕྱིར།
ལུས་རྨ་བཏོད་པའི་སྡུག་བསྔལ་བཞིན། །

༢༣༽ སྨན་པ་ཀུན་ཀྱང་གསོ་དཔྱད་ཀྱིས།
མི་བདེ་བ་ཡི་ནད་མེད་བྱེད།
དེ་བས་སྡུག་བསྔལ་མང་པོ་དག
གཞོམ་ཕྱིར་མི་བདེ་ཆུང་བཟོད་བྱ། །

༢༤༽ གསོ་དཔྱད་ཕལ་པ་འདི་འདྲ་བ།
སྨན་པ་མཆོག་གིས་མ་མཛད་དེ།
ཆོ་ག་ཤིན་ཏུ་འཇམ་པོ་ཡིས།
ནད་ཆེན་དཔག་མེད་གསོ་བར་མཛད། །

༢༥༽ ཚོད་མ་ལ་སོགས་སྦྱིན་པ་ལའང་།
འདྲེན་པས་ཐོག་མར་སྦྱོར་བར་མཛད།
དེ་ལ་གོམས་ནས་ཕྱི་ནས་ནི།
རིམ་གྱིས་རང་གི་ཤ་ཡང་གཏོང་། །

༢༦༽ གང་ཚེ་རང་གི་ལུས་ལ་ནི།
ཚོད་སོགས་ལྟ་བུའི་བློ་སྐྱེས་པ།
དེ་ཚེ་ཤ་ལ་སོགས་གཏོང་བ།
དེ་ལ་དཀའ་བ་ཅི་ཞིག་ཡོད། །

༢༧༽ སྡིག་པ་སྤངས་ཕྱིར་སྡུག་བསྔལ་མེད།
མཁས་པའི་ཕྱིར་ན་མི་དགའ་མེད།
འདི་ལྟར་ལོག་པར་རྟོག་པ་དང་།
སྡིག་པས་སེམས་དང་ལུས་ལ་གནོད། །

༢༨༽ བསོད་ནམས་ཀྱིས་ནི་ལུས་བདེ་ལ།
མཁས་པ་ཡིས་ནི་སེམས་བདེ་ན།
གཞན་དོན་འཁོར་བར་གནས་ཀྱང་ནི།
སྙིང་རྗེ་ཅན་དག་ཅི་སྟེ་སྐྱོ། །

༢༩༽ འདི་ནི་བྱང་ཆུབ་སེམས་སྟོབས་ཀྱིས།
སྔོན་གྱི་སྡིག་པ་ཟད་བྱེད་ཅིང་།
བསོད་ནམས་རྒྱ་མཚོ་སྡུད་བྱེད་ཕྱིར།
ཉན་ཐོས་རྣམས་པས་མཆོག་ཏུ་བཤད། །

༣༠༽ དེ་བས་སྐྱོ་ངལ་ཀུན་སེལ་བའི།
བྱང་ཆུབ་སེམས་ཀྱི་རྟ་ཞོན་ནས།
བདེ་ནས་བདེ་བར་འགྲོ་བ་ལ།
སེམས་ཤེས་སུ་ཞིག་སྒྱིད་ལུག་འགྱུར། །

༣༡༽ སེམས་ཅན་དོན་བསྒྲུབ་བྱ་ཕྱིར་དཔུང་།
མོས་བརྟན་དགའ་དང་དོར་བ་ཡིན།
མོས་པ་སྡུག་བསྔལ་འཇིགས་པ་དང་།
དེ་ཡི་ཕན་ཡོན་བསམས་པས་བསྐྱེད། །

༣༢༽ དེ་ལྟར་མི་མཐུན་ཕྱོགས་སྤངས་ཏེ།
མོས་དང་ང་རྒྱལ་དགའ་དང་དོར།
ལྷུར་ལེན་དབང་སྒྱུར་སྟོབས་ཀྱིས་ནི།
བརྩོན་འགྲུས་སྤེལ་ཕྱིར་འབད་པར་བྱ། །

༣༣༽ བདག་དང་གཞན་གྱི་ཉེས་པ་ནི།
དཔག་མེད་བདག་གིས་གཞོམ་བྱ་སྟེ།
གང་དུ་ཉེས་པ་རེ་རེ་ལའང་།
བསྐལ་བ་རྒྱ་མཚོ་ཟད་འགྱུར་པ། །

༣༤༽ ཉེས་ཟད་རྩོམ་པ་དེ་ཡི་ནི།
ཆ་ཡང་བདག་ལ་མ་མཐོང་ན།
སྡུག་བསྔལ་དཔག་ཏུ་མེད་པའི་གནས།
བདག་ཀོ་ཅིའི་ཕྱིར་སྙིང་མ་གས། །

༣༥༽ བདག་དང་གཞན་གྱི་ཡོན་ཏན་ནི།
མང་པོ་བདག་གིས་བསྒྲུབ་བྱ་སྟེ།
དེ་ལ་ཡོན་ཏན་རེ་རེ་ཡང་།
བསྐལ་པ་རྒྱ་མཚོས་གོམས་འགྱུར་ན། །

༣༦༽ བདག་ནི་ཡོན་ཏན་ཆ་ལ་ཡང་།
གོམས་པ་ནམ་ཡང་མ་སྐྱེས་ཏེ།
ཇི་ཞིག་ལྟར་རྙེད་སྐྱེ་བ་ནི།
བདག་གིས་དོན་མེད་བྱས་པ་མཚར། །

༣༧༽ བདག་གིས་བཅོམ་ལྡན་མ་མཆོད་ཅིང་།
དགའ་སྟོན་ཆེན་པོས་བདེ་མ་བྱིན།
བསྟན་ལ་བྱ་བ་མ་བྱས་དང་།
དབུལ་པོའི་བསམ་པ་རྫོགས་མ་བྱས། །

༣༨༽ འཇིགས་ལ་མི་འཇིགས་མ་བྱིན་དང་།
ཉམ་ཐག་བདེ་མ་བྱིན་ན་བདག
མ་ཡི་མངལ་དུ་ཟུག་རྔུ་དང་།
སྡུག་བསྔལ་འབའ་ཞིག་སྐྱེད་པར་ཟད། །

༣༩༽ བདག་ནི་སྔོན་དང་ད་ལྟར་ཡང་།
ཆོས་ལ་མོས་དང་བྲལ་བ་ཡིས།
ཕོངས་པ་འདི་འདྲ་བྱུང་བར་གྱུར།
སུ་ཞིག་ཆོས་ལ་མོས་པ་གཏོང་། །

༤༠༽ དགེ་བའི་ཕྱོགས་ནི་ཐམས་ཅད་ཀྱི།
རྩ་བ་མོས་པར་ཐུབ་པས་གསུངས།
དེ་ཡི་རྩ་བ་རྟག་ཏུ་ནི།
རྣམ་སྨིན་འབྲས་བུ་བསྒོམས་པས་སོ། །

༤༡༽ སྡུག་བསྔལ་ཡིད་མི་བདེ་བ་དང་།
འཇིགས་པ་རྣམ་པ་སྣ་ཚོགས་དང་།
འདོད་པ་རྣམས་དང་བྲལ་བ་ནི།
སྡིག་པ་སྤྱོད་ལས་འབྱུང་བར་འགྱུར། །

༤༢༽ ཡིད་ལ་བསམས་པའི་དགེ་བྱས་པས།
གང་དང་གང་དུ་འགྲོ་འགྱུར་བ།
དེ་དང་དེར་ནི་བསོད་ནམས་དེས།
འབྲས་བུའི་ཡོན་གྱིས་མངོན་མཆོད་འགྱུར། །

༤༣༽ སྡིག་པ་བྱེད་པ་བདེ་འདོད་ཀྱང་།
གང་དང་གང་དུ་འགྲོ་འགྱུར་བ།
དེ་དང་དེར་ནི་སྡིག་པ་དེས།
སྡུག་བསྔལ་མཚོན་གྱིས་རྣམ་པར་འཇོམས། །

༤༤༽ རྒྱ་ཆེ་དྲི་བཟང་བསིལ་བའི་པདྨའི་སྙིང་པོར་གནས།
རྒྱལ་བའི་གསུང་སྙན་ཟས་ཀྱིས་གཟི་བརྗིད་བསྐྱེད་བྱས་པ།
ཐུབ་འོད་ཀྱིས་རྒྱས་པདྨ་ལས་བྱུང་ལུས་མཆོག་ཅན།
རྒྱལ་བའི་མདུན་གནས་བདེ་གཤེགས་སྲས་སུ་དགེ་བས་འགྱུར། །

༤༥༽ གཤིན་རྗེའི་སྐྱེས་བུས་པགས་པ་མ་ལུས་བཤུས་པས་ཉམ་ཐག་ཅིང་།
རབ་ཏུ་ཚ་བའི་མེ་ཡིས་བཞུས་པའི་ཟངས་ཞུན་ལུས་ལ་བླུགས་གྱུར་ལ།
འབར་བའི་རལ་གྲི་མདུང་ཐུང་གིས་བསྣུན་ཤ་ཡི་དུམ་བུ་བརྒྱར་ལྷགས་ཤིང་།
ཤིན་ཏུ་འབར་བའི་ལྕགས་ཀྱི་ས་གཞིར་ལྷུང་བ་མི་དགེ་མང་པོས་འགྱུར། །

༤༦༽ དེ་བས་དགེ་ལ་མོས་བྱ་ཞིང་།
གུས་པ་ཉིད་དུ་བསྒོམ་པར་བྱ།
རྡོ་རྗེ་རྒྱལ་མཚན་ཆོ་ག་ཡིས།
བརྩམས་ནས་ང་རྒྱལ་བསྒོམ་པར་བྱ། །

༤༧༽ དང་པོར་འབྱོར་པ་བརྟགས་ནས་ནི།
བརྩམ་མམ་ཡང་ན་མི་བརྩམ་བྱ།
མ་བརྩམ་པ་ཉིད་མཆོག་ཡིན་གྱི།
བརྩམས་ནས་ལྡོག་པར་མི་བྱ་འོ། །

༤༨༽ སྐྱེ་བ་གཞན་དུ་དེ་གོམས་ཤིང་།
སྡིག་དང་སྡུག་བསྔལ་འཕེལ་བར་འགྱུར།
གཞན་དུ་འབྲས་བུའི་དུས་ཀྱང་ནི།
དམན་འགྱུར་དེ་ཡང་འགྲུབ་མི་འགྱུར། །

༤༩༽ ལས་དང་ཉོན་མོངས་ནུས་པ་སྟེ།
གསུམ་པོ་དག་ལ་ང་རྒྱལ་བྱ།
བདག་ཉིད་གཅིག་པུས་བྱ་འོ་ཞེས།
འདི་ནི་ལས་ཀྱི་ང་རྒྱལ་ཉིད། །

༥༠༽ ཉོན་མོངས་དབང་མེད་འཇིག་རྟེན་འདིས།
རང་དོན་སྒྲུབ་པར་མི་ནུས་པས།
འགྲོ་བས་བདག་ལྟར་མི་ནུས་ཏེ།
དེ་བས་བདག་གིས་འདི་བྱ་འོ། །

༥༡༽ གཞན་དག་དམན་པའི་ལས་བྱེད་ན།
བདག་ཉིད་ཀྱང་ནི་ཇི་ལྟར་འདུག
ང་རྒྱལ་གྱིས་ནི་མི་བྱེད་དེ།
བདག་ལ་ང་རྒྱལ་མེད་པ་མཆོག །

༥༢༽ ཤི་བའི་སྦྲུལ་དང་ཕྲད་གྱུར་ན།
ཁྭ་ཡང་མཁའ་ལྡིང་ལྟ་བུར་སྤྱོད།
གལ་ཏེ་བདག་ཉིད་ཉམ་ཆུང་ན།
ལྟུང་བ་ཆུང་ངུའང་གནོད་པར་བྱེད། །

༥༣༽ ཞུམ་བཅས་རྩོལ་བ་དོར་བ་ལ།
ཕོངས་ལས་ཐར་པ་ཡོད་དམ་ཅི།
ང་རྒྱལ་རྩོལ་བ་བསྐྱེད་བྱས་ན།
ཆེན་པོ་ཡིས་ཀྱང་ཐུབ་པར་དཀའ། །

༥༤༽ དེ་བས་སེམས་ནི་བརྟན་པ་ཡིས།
ལྟུང་བ་རྣམས་ནི་གཞོམ་བྱ་སྟེ།
བདག་ནི་ལྟུང་བས་ཕམ་བྱས་ན།
ཁམས་གསུམ་རྒྱལ་འདོད་བཞད་གད་འགྱུར། །

༥༥༽ བདག་གིས་ཀུན་ལས་རྒྱལ་བྱ་སྟེ།
བདག་ལས་སུ་ཡང་རྒྱལ་མི་བྱ།
རྒྱལ་བ་སེང་གེའི་སྲས་བདག་གིས།
ང་རྒྱལ་འདི་ལ་གནས་པར་བྱ། །

༥༦༽ འགྲོ་གང་ང་རྒྱལ་གྱིས་བཅོམ་དེ།
ཉོན་མོངས་ང་རྒྱལ་ཅན་མ་ཡིན།
ང་རྒྱལ་ཅན་དགྲའི་དབང་མི་འགྲོ།
དེ་དག་ང་རྒྱལ་དགྲ་དབང་གྱུར། །

༥༧༽ ཉོན་མོངས་ང་རྒྱལ་གྱིས་ཁེངས་ནས།
ངན་འགྲོར་ང་རྒྱལ་གྱིས་ཁྲིད་ཅིང་།
མི་ཡི་དགའ་སྟོན་བཅོམ་པ་དང་།
གཞན་གྱི་ཟན་ཟའི་བྲན་དང་ནི། །

༥༨༽ གླེན་པ་མི་སྡུག་ཉམ་ཆུང་དང་།
ཐམས་ཅད་དུ་ནི་བརྙས་པར་འགྱུར།
ང་རྒྱལ་གྱིས་ཁེངས་དཀའ་ཐུབ་ཅན།
དེ་ཡང་ང་རྒྱལ་ཅན་གཏོགས་ན།
དམན་པ་ཅི་འདྲ་ཡིན་པ་སྨྲོས། །

༥༩༽ གང་ཞིག་ང་རྒྱལ་དགྲ་ལས་རྒྱལ་ཕྱིར་ང་རྒྱལ་འཆང་།
དེ་ནི་ང་རྒྱལ་ཅན་དང་རྣམ་རྒྱལ་དཔའ་དེ་ཉིད།
གང་ཞིག་ང་རྒྱལ་དགྲ་བདོ་བ་ཡང་ངེས་བཅོམ་སྟེ།
འགྲོ་ལ་འདོད་བཞིན་རྒྱལ་བའི་འབྲས་བུ་རྫོགས་པར་བྱེད། །

༦༠༽ ཉོན་མོངས་ཕྱོགས་ཀྱི་ཁྲོད་གནས་ན།
རྣམ་པ་སྟོང་དུ་བསྲན་གཟུག་སྟེ།
ཝ་ལ་སོགས་པས་སེང་གེ་བཞིན།
ཉོན་མོངས་ཚོགས་ཀྱིས་མི་ཚུགས་བྱ། །

༦༡༽ ཉམ་ང་ཆེ་ཐང་བྱུང་གྱུར་ཀྱང་།
མི་ཡིས་མིག་ནི་བསྲུང་བ་ལྟར།
དེ་བཞིན་ཉམ་ང་བྱུང་གྱུར་ཀྱང་།
ཉོན་མོངས་དབང་དུ་མི་འགྱུར་བྱ། །

༦༢༽ བདག་ནི་བསྲེགས་ཏེ་བསད་གྱུར་ཏམ།
བདག་གི་མགོ་བོ་བཅད་ཀྱང་སླའི།
རྣམ་པ་ཀུན་ཏུ་ཉོན་མོངས་པའི།
དགྲ་ལ་འདུད་པར་མི་བྱ་འོ།
དེ་བཞིན་གནས་སྐབས་ཐམས་ཅད་དུ།
རིགས་པ་ལས་ནི་གཞན་མི་སྤྱད། །

༦༣༽ རྩེད་མོའི་བདེ་འབྲས་འདོད་པ་ལྟར།
འདི་ཡི་བྱ་བའི་ལས་གང་ཡིན།
ལས་དེ་ལ་ནི་ཞེན་བྱ་སྟེ།
ལས་དེས་མི་ངོམས་དགའ་བར་བྱ། །

༦༤༽ བདེ་བའི་དོན་དུ་ལས་བྱས་ཀྱང་།
བདེ་འགྱུར་མི་འགྱུར་གཏོལ་མེད་ཀྱི།
གང་གི་ལས་ཉིད་བདེ་འགྱུར་བ།
དེ་ལས་མི་བྱེད་ཇི་ལྟར་བདེ། །

༦༥༽ སྤུ་གྲིའི་སོར་ཆགས་སྦྲང་རྩི་ལྟའི།
འདོད་པ་རྣམས་ཀྱིས་མི་ངོམས་ན།
རྣམ་སྨིན་བདེ་ལ་ཞི་བ་ཡི།
བསོད་ནམས་ཀྱིས་ལྟ་ཅི་སྟེ་ངོམས། །

༦༦༽ དེ་ལྟས་ལས་ཚར་ཕྱིན་བྱའི་ཕྱིར།
ཉི་མ་ཕྱེད་དུས་གདུངས་པ་ཡི།
གླང་ཆེན་མཚོ་ཕྲད་མཚོར་འཇུག་ལྟར།
ལས་དེ་ལ་ཡང་འཇུག་པར་བྱ། །

༦༧༽ སྟོབས་ཉམས་པ་དང་རྗེས་འབྲེལ་ན།
སླར་བྱའི་དོན་དུ་འདོར་བར་བྱ།
ལེགས་པར་ཟིན་ན་ཕྱི་མ་དང་།
ཕྱི་མ་འདོད་པས་དེ་སྤང་བྱ། །

༦༨༽ འཐབ་རྙིང་དགྲ་དང་ལྷན་ཅིག་ཏུ།
གཡུལ་ངོར་རལ་ཁ་ལྷགས་པ་བཞིན།
ཉོན་མོངས་མཚོན་ལས་གཟུར་བྱ་ཞིང་།
ཉོན་མོངས་དགྲ་རྣམས་འཇེབས་པར་བཏགས། །

༦༩༽ གཡུལ་དུ་རལ་གྲི་ལྷུང་གྱུར་ན།
འཇིགས་པས་མྱུར་དུ་ལེན་པ་ལྟར།
དེ་བཞིན་དྲན་པའི་མཚོན་ཤོར་ན།
དམྱལ་བའི་འཇིགས་དྲན་མྱུར་དུ་བླང་། །

༧༠༽ ཇི་ལྟར་ཁྲག་ལ་རྟེན་བཅས་ནས།
དུག་ནི་ལུས་ལ་ཁྱབ་གྱུར་པ།
དེ་བཞིན་གླགས་ནི་རྙེད་གྱུར་ན།
ཉེས་པས་སེམས་ལ་ཁྱབ་པར་འགྱུར། །

༧༡༽ ཡུངས་མར་བཀང་བའི་སྣོད་བསྐུར་ལ།
རལ་གྲི་ཐོགས་པས་དྲུང་བསྡད་དེ།
བོ་ན་གསོད་བསྡིགས་འཇིགས་པ་ལྟར།
བརྟུལ་ཞུགས་ཅན་གྱིས་དེ་བཞིན་བསྒྲིམ། །

༧༢༽ དེ་བས་པང་དུ་སྦྲུལ་འོངས་ན།
ཇི་ལྟར་རིངས་པས་ལྡང་བ་ལྟར།
དེ་བཞིན་གཉིད་དང་སྙོམས་འོངས་ན།
མྱུར་དུ་དེ་དག་བཟློག་པར་བྱ། །

༧༣༽ ཉེས་པ་བྱུང་བ་རེ་རེ་ཞིང་།
བདག་ལ་སྨད་ནས་ཅི་ནས་ཀྱང་།
བདག་ལ་ཕྱིས་འདི་མི་འབྱུང་བ།
དེ་ལྟར་བྱ་ཞེས་ཡུན་རིང་བསམ། །

༧༤༽ ཇི་ལྟར་གནས་སྐབས་འདི་དག་ལ།
དྲན་པ་གོམས་པ་ཉིད་འགྱུར་ཞེས།
རྒྱུ་འདི་ཡིས་ནི་ཕྲད་པ་འམ།
རིགས་པའི་ལས་ནི་འདོད་པར་བྱ། །

༧༥༽ ཅི་ནས་ལས་བྱེད་སྔོན་རོལ་ནས།
ཐམས་ཅད་ལ་ནི་མཐུ་ཡོད་པ།
དེ་ལྟར་བག་ཡོད་གཏམ་དྲན་ཏེ།
བདག་ཉིད་ལྡང་བ་ཡང་བར་བྱ། །

༧༦༽ ཇི་ལྟར་རླུང་ནི་འགྲོ་བ་དང་།
འོང་བས་ཤིང་བལ་དབང་སྒྱུར་བ།
དེ་བཞིན་སྤྲོ་བས་དབང་བསྒྱུར་ཏེ།
དེ་ལྟར་ན་ནི་འགྲུབ་པར་འགྱུར། །

*** ༨ བསམ་གཏན་བསྟན་པ། ***
༡༽ དེ་ལྟར་བརྩོན་འགྲུས་བསྐྱེད་ནས་ནི།
ཡིད་ནི་ཏིང་ངེ་འཛིན་ལ་བཞག
སེམས་ནི་རྣམ་པར་གཡེངས་པའི་མི།
ཉོན་མོངས་མཆེ་བའི་ཕྲག་ན་གནས། །

༢༽ ལུས་དང་སེམས་ནི་དབེན་པ་ཡིས།
རྣམ་པར་གཡེང་བ་མི་འབྱུང་ངོ་།
དེ་བས་འཇིག་རྟེན་སྤང་བྱ་ཞིང་།
རྣམ་པར་རྟོག་པ་ཡོངས་སུ་དོར། །

༣༽ ཆགས་པའི་ཕྱིར་དང་རྙེད་སོགས་ལ།
སྲེད་པས་འཇིག་རྟེན་མི་སྤངས་ཏེ།
དེ་བས་འདི་དག་ཡོངས་སྤངས་ལ།
མཁས་པས་འདི་ལྟར་སྤྱད་པར་བྱ། །

༤༽ ཞི་གནས་རབ་ཏུ་ལྡན་པའི་ལྷག་མཐོང་གིས།
ཉོན་མོངས་རྣམ་པར་འཇོམས་པར་ཤེས་བྱས་ནས།
ཐོག་མར་ཞི་གནས་བཙལ་བྱ་དེ་ཡང་ནི།
འཇིག་རྟེན་ཆགས་པ་མེད་ལ་མངོན་དགས་འགྲུབ། །

༥༽ མི་རྟག་སུ་ཞིག་མི་རྟག་ལ།
ཡང་དག་ཆགས་པར་བྱེད་པ་ཡོད།
དེས་ནི་ཚེ་རབས་སྟོང་ཕྲག་ཏུ།
སྡུག་པར་མཐོང་བ་ཡང་མི་འགྱུར། །

༦༽ མ་མཐོང་ན་ནི་དགར་མི་འགྱུར།
ཡིད་ཀྱང་མཉམ་འཇོག་མི་འགྱུར་ལ།
མཐོང་ཡང་ངོམས་པར་མི་འགྱུར་བས།
སྔར་བཞིན་སྲེད་པས་གདུང་བར་འགྱུར། །

༧༽ སེམས་ཅན་རྣམས་ལ་ཆགས་བྱས་ན།
ཡང་དག་ཉིད་ལ་ཀུན་ནས་སྒྲིབ།
སྐྱོ་བའི་སེམས་ཀྱང་འཇིག་པར་བྱེད།
ཐ་མལ་མྱ་ངན་གདུང་བར་འགྱུར། །

༨༽ དེ་ལ་སེམས་པ་འབའ་ཞིག་གིས།
ཚེ་འདི་དོན་མེད་འདའ་བར་འགྱུར།
རྟག་པ་མེད་པའི་མཛའ་བཤེས་ཀྱིས།
གཡུང་དྲུང་ཆོས་ཀྱང་འཇིག་པར་འགྱུར། །

༩༽ བྱིས་དང་སྐལ་བ་མཉམ་སྤྱོད་ན།
ངེས་པར་ངན་འགྲོར་འགྲོ་འགྱུར་ཏེ།
སྐལ་མི་མཉམ་པར་ཁྲིད་བྱེད་ན།
བྱིས་པ་བསྟེན་པས་ཅི་ཞིག་བྱ། །

༡༠༽ སྐད་ཅིག་གཅིག་གིས་མཛའ་འགྱུར་ལ།
ཡུད་ཙམ་གྱིས་ནི་དགྲར་ཡང་འགྱུར།
དགའ་བའི་གནས་ལ་ཁྲོ་བྱེད་པས།
སོ་སོའི་སྐྱེ་བོ་མགུ་བར་དཀའ། །

༡༡༽ ཕན་པར་སྨྲས་ན་ཁྲོ་བར་བྱེད།
བདག་ཀྱང་ཕན་ལས་ཟློག་པར་བྱེད།
དེ་དག་ངག་ནི་མ་མཉན་ན།
ཁྲོ་བས་ངན་འགྲོར་འགྲོ་བར་འགྱུར། །

༡༢༽ མཐོ་ལ་ཕྲག་དོག་མཉམ་དང་འགྲན།
དམའ་ལ་ང་རྒྱལ་བསྟོད་ན་དྲེགས།
མི་སྙན་བརྗོད་ན་ཁོང་ཁྲོ་སྐྱེ།
ནམ་ཞིག་བྱིས་ལས་ཕན་པ་འཐོབ། །

༡༣༽ བྱིས་དང་འགྲོགས་ན་བྱིས་པ་ལས།
བདག་བསྟོད་གཞན་ལ་སྨད་པ་དང་།
འཁོར་བར་དགའ་བའི་གཏམ་ལ་སོགས།
མི་དགེ་ཅིས་ཀྱང་ངེས་པར་འབྱུང་། །

༡༤༽ དེ་ལྟར་བདག་དང་གཞན་བསྟེན་པ།
དེས་ནི་ཕུང་བར་འགྱུར་བར་ཟད།
དེས་ཀྱང་བདག་དོན་མ་བྱས་ལ།
བདག་ཀྱང་དེ་དོན་མི་འགྱུར་བས། །

༡༥༽ བྱིས་ལས་ཐག་རིང་བྱོལ་བར་བྱ།
ཕྲད་ན་དགའ་བས་མགུ་བྱས་ཏེ།
འདྲིས་ཆེན་ཉིད་དུ་མི་འགྱུར་བར།
ཐ་མལ་པ་ཙམ་ལེགས་པར་བྱ། །

༡༦༽ བུང་བས་མེ་ཏོག་སྦྲང་རྩི་བཞིན།
ཆོས་ཀྱི་དོན་ཙམ་བླངས་ནས་ནི།
ཀུན་ལ་སྔོན་ཆད་མ་མཐོང་བཞིན།
འདྲིས་པ་མེད་པར་གནས་པར་བྱ། །

༡༧༽ བདག་ནི་རྙེད་མང་བཀུར་སྟི་བཅས།
བདག་ལ་མང་པོ་དགའ་འོ་ཞེས།
དེ་འདྲའི་སྙེམས་པ་འཆང་འགྱུར་ན།
ཤི་བའི་འོག་ཏུ་འཇིགས་པ་སྐྱེ། །

༡༨༽ དེ་བས་རྣམ་པར་རྨོངས་པའི་ཡིད།
གང་དང་གང་ལ་ཆགས་གྱུར་པ།
དེ་དང་དེ་བསྡོངས་སྟོང་འགྱུར་དུ།
སྡུག་བསྔལ་ཉིད་དུ་འགྱུར་ཞིང་ལྡང་། །

༡༩༽ དེ་བས་མཁས་པས་ཆགས་མི་བྱ།
ཆགས་པ་ལས་ནི་འཇིགས་པ་སྐྱེ།
འདི་དག་རང་བཞིན་འདོར་འགྱུར་བས།
བརྟན་པར་གྱིས་ཏེ་རབ་ཏུ་རྟོགས། །

༢༠༽ རྙེད་པ་དག་ནི་མང་བྱུང་ཞིང་།
གྲགས་དང་སྙན་པ་བྱུང་གྱུར་ཀྱང་།
རྙེད་དང་གྲགས་པའི་ཚོགས་བཅས་ཏེ།
གང་དུ་འདོང་བའི་གཏོལ་མེད་དོ། །

༢༡༽ བདག་ལ་སྨོད་པ་གཞན་ཡོད་ན།
བསྟོད་པས་བདག་དགར་ཅི་ཞིག་ཡོད།
བདག་ལ་བསྟོད་པ་གཞན་ཡོད་ན།
སྨད་པས་མི་དགར་ཅི་ཞིག་ཡོད། །

༢༢༽ སེམས་ཅན་མོས་པ་སྣ་ཚོགས་པ།
རྒྱལ་བས་ཀྱང་ནི་མི་མགུ་ན།
བདག་འདྲ་ངན་པས་སྨོས་ཅི་དགོས།
དེ་བས་འཇིག་རྟེན་བསམ་པ་བཏང་། །

༢༣༽ སེམས་ཅན་རྙེད་པ་མེད་ལ་སྨོད།
རྙེད་པ་ཅན་ལ་མི་སྙན་བརྗོད།
རང་བཞིན་འགྲོགས་དཀའ་དེ་དག་གིས།
དགའ་བ་ཇི་ལྟར་སྐྱེ་བར་འགྱུར། །

༢༤༽ གང་ཕྱིར་བྱིས་པ་རང་དོན་ནི།
མེད་པར་དགའ་བ་མི་འབྱུང་བས།
བྱིས་པ་འགའ་ཡང་བཤེས་མིན་ཞེས།
དེ་བཞིན་གཤེགས་པ་རྣམས་ཀྱིས་གསུངས། །

༢༥༽ ནགས་ན་རི་དྭགས་བྱ་རྣམས་དང་།
ཤིང་རྣམས་མི་སྙན་རྗོད་མི་བྱེད།
འགྲོགས་ན་བདེ་བ་དེ་དག་དང་།
ནམ་ཞིག་ལྷན་ཅིག་བདག་གནས་འགྱུར། །

༢༦༽ ཕུག་གམ་ལྷ་ཁང་སྟོང་པ་འམ།
ལྗོན་ཤིང་དྲུང་དུ་གནས་བཅས་ཏེ།
ནམ་ཞིག་རྒྱབ་ཏུ་མི་བལྟ་ཞིང་།
ཆགས་པ་མེད་པར་འགྱུར་ཞིག་གུ། །

༢༧༽ ས་ཕྱོགས་བདག་གིར་བཟུང་མེད་པ།
རང་བཞིན་གྱིས་ནི་ཡངས་རྣམས་སུ།
རང་དབང་སྤྱོད་ཅིང་ཆགས་མེད་པར།
ནམ་ཞིག་བདག་ནི་གནས་པར་འགྱུར། །

༢༨༽ ལྷུང་བཟེད་ལ་སོགས་ཉི་ཚེ་དང་།
ཀུན་ལ་མི་མཁོའི་གོས་འཆང་ཞིང་།
ལུས་འདི་སྦ་བར་མ་བྱས་ཀྱང་།
འཇིགས་མེད་གནས་པར་ནམ་ཞིག་འགྱུར། །

༢༩༽ དུར་ཁྲོད་སོང་ནས་གཞན་དག་གི།
རུས་གོང་དག་དང་བདག་གི་ལུས།
འཇིག་པའི་ཆོས་ཅན་དག་ཏུ་ནི།
ནམ་ཞིག་མགོ་སྙོམས་བྱེད་པར་འགྱུར། །

༣༠༽ བདག་གི་ལུས་ནི་འདི་ཉིད་ཀྱང་།
གང་གི་དྲི་ཡིས་ཝ་དག་ཀྱང་།
དྲུང་དུ་ཉེར་འགྲོ་མི་འགྱུར་བ། །

༣༡༽ དེ་ལྟ་བུར་ནི་འགྱུར་བར་འོང་།
ལུས་འདི་གཅིག་པུ་བྱུང་བ་ཡང་།
ལྷན་ཅིག་སྐྱེས་པའི་ཤ་རུས་དག
ཞིག་སྟེ་སོ་སོར་གྱེས་འགྱུར་ན།
མཛའ་བ་གཞན་དག་ཅི་ཞིག་སྨོས། །

༣༢༽ སྐྱེ་ན་གཅིག་པུ་སྐྱེ་འགྱུར་ཞིང་།
འཆི་ནའང་དེ་ཉིད་གཅིག་འཆི་སྟེ།
སྡུག་བསྔལ་སྐལ་གཞན་མི་ལེན་ན།
གེགས་བྱེད་མཛའ་བས་ཅི་ཞིག་བྱ། །

༣༣༽ ལམ་དག་ཏུ་ནི་ཞུགས་པ་རྣམས།
ཇི་ལྟར་གནས་ནི་འཛིན་བྱེད་ལྟར།
དེ་བཞིན་སྲིད་པའི་ལམ་ཞུགས་པའམ།
སྐྱེ་བའི་གནས་ནི་ཡོངས་སུ་འཛིན། །

༣༤༽ འཇིག་རྟེན་ཀུན་ནས་གདུང་བཞིན་དུ།
ཇི་སྲིད་སྐྱེས་བུ་བཞི་ཡིས་ནི།
དེ་ལུས་དེ་ནི་མ་བཏེགས་པ།
དེ་སྲིད་དུ་ནི་ནགས་སུ་སོང་། །

༣༥༽ བཤེས་མེད་འཁོན་པའང་མེད་བྱས་ནས།
ལུས་འདི་གཅིག་པུ་དབེན་གནས་ཏེ།
སྔ་ནས་ཤི་དང་འདྲར་བརྩིས་ན།
ཤི་ནའང་མྱ་ངན་བྱེད་པ་མེད། །

༣༦༽ དྲུང་ན་འཁོད་པ་སུ་དག་ཀྱང་།
མྱ་ངན་གནོད་པ་བྱེད་མེད་པས།
འདི་ཡིས་སངས་རྒྱས་རྗེས་དྲན་སོགས།
སུས་ཀྱང་གཡེང་བར་འགྱུར་བ་མེད། །

༣༧༽ དེ་བས་ཤིན་ཏུ་མདངས་དགའ་བའི།
ནགས་ཚལ་ཚེགས་ཆུང་བདེ་སྐྱིད་ཅིང་།
གཡེང་བ་ཐམས་ཅད་ཞི་བྱེད་པར།
བདག་ཉིད་གཅིག་པུ་གནས་པར་བྱ། །

༣༨༽ བསམ་པ་གཞན་ནི་ཀུན་བཏང་སྟེ།
བདག་ལ་སེམས་པ་གཅིག་པུ་ཡིས།
སེམས་ནི་མཉམ་པར་བཞག་ཕྱིར་དང་།
དུལ་བར་བྱ་ཕྱིར་བརྩོན་པར་བྱ། །

༣༩༽ འཇིག་རྟེན་འདི་དང་ཕ་རོལ་ཏུའང་།
འདོད་པ་རྣམས་ནི་ཕུང་ཁྲོལ་བསྐྱེད།
འདིར་ནི་བསད་དང་བཅིང་དང་གཅོད།
ཕ་རོལ་ཏུ་ནི་དམྱལ་སོགས་སྒྲུབ། །

༤༠༽ ཕོ་ཉ་ཕོ་ཉ་མོ་ཡིས་སྔོན།
གང་ཕྱིར་དུ་མར་གསོལ་བཏབ་ཅིང་།
སྡིག་པ་རྣམས་སམ་གྲགས་མིན་ལའང་།
གང་གི་དོན་དུ་མ་འཛེམས་པར། །

༤༡༽ འཇིགས་པ་ལ་ཡང་བདག་ཞུགས་ཤིང་།
རྫས་ཀྱང་ཟད་པར་བྱས་གྱུར་ཏེ།
གང་ལ་ཡོངས་སུ་འཁྱུད་པས་ན།
མཆོག་ཏུ་དགའ་འགྱུར་དེ་དག་ཉིད། །

༤༢༽ ཀེང་རུས་ཉིད་ཡིན་གཞན་མིན་ན།
རང་དབང་དང་ནི་བདག་མིན་ལ།
རབ་ཏུ་འདོད་ཅིང་ཡོངས་ཞེན་ནས།
ཅི་ཕྱིར་མྱ་ངན་འདས་མི་འགྲོ། །

༤༣༽ གང་ཞིག་དང་པོ་འབད་དེ་བཏེགས།
དྲངས་ཀྱང་ངོ་ཚས་འོག་ཏུ་བལྟ།
སྔོན་ནི་མཐོང་ངམ་མ་མཐོང་ཡང་།
གོས་ཀྱིས་གདོང་ནི་གཡོགས་པར་འགྱུར། །

༤༤༽ ཁྱོད་ཉོན་མོངས་པའི་གདོང་དེ་ནི།
ད་ལྟ་མངོན་སུམ་གྱུར་པ་བཞིན།
བྱ་རྒོད་ཀྱིས་བསལ་བྱས་མཐོང་ནས།
ད་ལྟ་ཅི་ཕྱིར་འབྱེར་བར་བྱེད། །

༤༥༽ གཞན་རྣམས་མིག་གིས་ལྟ་ན་ཡང་།
གང་ཞིག་ཡོངས་སུ་བསྲུངས་གྱུར་པ།
ཇི་སྲིད་དེ་ནི་དེས་ཟ་ན།
སེར་སྣ་ཅན་ཁྱོད་ཅིས་མི་བསྲུང་། །

༤༦༽ ཤ་ཡི་ཕུང་པོ་འདི་མཐོང་ནས།
བྱ་རྒོད་དང་གཞན་ཟ་བྱེད་ན།
གཞན་གྱི་ཟས་ལ་མེ་ཏོག་གི།
ཕྲེང་བ་ཙནྡན་རྒྱན་གྱིས་མཆོད། །

༤༧༽ རུས་གོང་ཉིད་དུ་མཐོང་ནས་ནི།
མི་འགུལ་ཡང་དེ་ཁྱོད་སྐྲག་ན།
རོ་ལངས་བཞིན་དུ་འགའ་ཡིས་ཀྱང་།
བསྐྱོད་པར་གྱུར་ན་ཅིས་མི་འཇིགས། །

༤༨༽ གང་ལ་གཡོགས་ཀྱང་འདི་ཆགས་པ།
དེ་མ་གཡོགས་ན་ཅིས་མི་འདོད།
དེ་ལ་དགོས་པ་མེད་ན་ནི།
གཡོགས་པ་ལ་ནི་ཅི་ཕྱིར་འཁྱུད། །

༤༩༽ ཟས་ནི་གཅིག་པུ་ཉིད་ལས་ནི།
བཤང་དང་ཁ་ཆུ་བྱུང་གྱུར་ན།
དེ་ལས་བཤང་ལ་མི་དགའ་ཞིང་།
ཁ་ཆུ་ལ་ཁྱོད་ཅི་ཕྱིར་དགའ། །

༥༠༽ ཤིང་བལ་རེག་ན་འཇམ་པ་ཡི།
སྔས་ལ་དགའ་བར་མི་བྱེད་པར།
དྲི་ང་འཛག་པ་མ་ཡིན་ཞེས།
འདོད་ལྡན་མི་གཙང་བ་ལ་རྨོངས། །

༥༡༽ འདོད་ལྡན་ངན་པ་རྨོངས་པ་རྣམས།
ཤིང་བལ་རེག་ན་འཇམ་པ་ལའང་།
ཉལ་པོ་བྱ་བར་མི་ནུས་ཞེས།
དེ་ལ་ཁྲོ་བ་དག་ཏུ་བྱེད། །

༥༢༽ གལ་ཏེ་མི་གཙང་ཆགས་མེད་ན།
རུས་གཟེབ་རྒྱུས་པས་སྦྲེལ་བ་ལ།
ཤ་ཡི་འདམ་གྱིས་ཞལ་ཞལ་བྱས།
གཞན་ཁྱོད་ཅི་ཕྱིར་པང་དུ་འཁྱུད། །

༥༣༽ ཁྱོད་ཉིད་མི་གཙང་མང་ཡོད་པ།
དེ་ཉིད་ལ་ཁྱོད་གཏན་སྤྱོད་ཅིང་།
མི་གཙང་རྐྱལ་པ་གཞན་དག་ལའང་།
མི་གཙང་བརྐམ་པས་འདོད་པར་བྱེད། །

༥༤༽ བདག་ནི་ཤ་འདི་ལ་དགའ་ཞེས།
རེག་དང་བལྟ་བར་འདོད་ན་ཀོ།
སེམས་མེད་པ་ཡི་རང་བཞིན་གྱི།
ཤ་ནི་ཁྱོད་ཀོ་ཅིས་མི་འདོད། །

༥༥༽ འདོད་པའི་སེམས་གང་ཡིན་པ་དེ།
རེག་དང་བལྟ་བར་མི་ནུས་ལ།
གང་ཞིག་ནུས་དེ་ཤེས་པ་མིན།
དོན་མེད་འཁྱུད་དེས་ཅི་ཞིག་བྱ། །

༥༦༽ མི་གཙང་རང་བཞིན་གཞན་གྱི་ལུས།
མི་རྟོགས་ངོ་མཚར་མི་ཆེ་ཡི།
རང་ཉིད་མི་གཙང་ཉིད་ཡིན་པར།
རྟོགས་པར་མི་འགྱུར་ངོ་མཚར་ཆེ། །

༥༧༽ སྤྲིན་བྲལ་ཉི་ཟེར་གྱིས་ཕྱེ་བའི།
པདྨ་གཞོན་ནུ་སྤངས་ནས་ནི།
མི་གཙང་ཞེན་པའི་སེམས་ཀྱིས་ནི།
མི་གཙང་གཟེབ་ལ་ཅིའི་ཕྱིར་དགའ། །

༥༨༽ ས་ཕྱོགས་མི་གཙང་གིས་གོས་པ།
གལ་ཏེ་རེག་པར་མི་འདོད་ན།
གང་ལས་དེ་ནི་བྱུང་བ་ཡི།
ལུས་ལ་ཇི་ལྟར་ཁྱོད་རེག་འདོད། །

༥༩༽ གལ་ཏེ་མི་གཙང་ཆགས་མེད་ན།
མི་གཙང་ཞིང་ལས་བྱུང་གྱུར་ཅིང་།
དེ་ཡི་ས་བོན་དེས་བསྐྱེད་པ།
གཞན་ཁྱོད་ཅི་ཕྱིར་པང་དུ་འཁྱུད། །

༦༠༽ མི་གཙང་ལས་བྱུང་མི་གཙང་སྲིན།
ཆུང་ངུའང་ཁྱོད་འདོད་མི་བྱེད་ལ།
མི་གཙང་མང་པོའི་རང་བཞིན་ལུས།
མི་གཙང་སྐྱེས་པའང་འདོད་པར་བྱེད། །

༦༡༽ ཁྱོད་ནི་རང་ཉིད་མི་གཙང་ལ།
སྨོད་མི་བྱེད་པར་མ་ཟད་ཀྱི།
མི་གཙང་རྐྱལ་པ་མི་གཙང་ལ།
བརྐམ་པས་གཞན་ཡང་འདོད་པར་བྱེད། །

༦༢༽ ག་བུར་ལ་སོགས་ཡིད་འོང་དང་།
འབྲས་ཆན་དག་གམ་ཚོད་མའང་རུང་།
ཁར་བཅུག་ཕྱིར་ཕྱུང་བོར་བ་ཡིས།
ས་ཡང་མི་གཙང་བཙོག་པར་འགྱུར། །

༦༣༽ གལ་ཏེ་མི་གཙང་འདི་འདྲ་བ།
མངོན་སུམ་གྱུར་ཀྱང་ཐེ་ཚོམ་ན།
དུར་ཁྲོད་དག་ཏུ་བོར་བའི་ལུས།
མི་གཙང་གཞན་ཡང་བལྟ་བར་གྱིས། །

༦༤༽ གང་ལས་པགས་པའི་ཁ་ཕྱེ་ན།
འཇིགས་པ་ཆེན་པོ་སྐྱེ་འགྱུར་བར།
ཤེས་ཀྱང་ཇི་ལྟར་དེ་ཉིད་ལ།
ཕྱིར་ཞིང་དགའ་བ་སྐྱེ་བར་འགྱུར། །

༦༥༽ ལུས་ལ་བསྐུས་པའི་དྲི་དེ་ཡང་།
ཙནྡན་སོགས་ཡིན་གཞན་མ་ཡིན།
གཞན་གྱི་དྲི་དེས་གཞན་དག་ལ།
ཅི་ཡི་ཕྱིར་ན་ཆགས་པར་བྱེད། །

༦༦༽ གལ་ཏེ་རང་བཞིན་དྲི་ང་བས།
འདི་ལ་མ་ཆགས་ལེགས་མིན་ནམ།
འཇིག་རྟེན་དོན་མེད་སྲེད་པ་དག
ཇི་སྟེ་དེ་ལ་དྲི་ཞིམ་སྐུད། །

༦༧༽ འོན་ཏེ་དྲི་ཞིམ་ཙནྡན་ལ།
ལུས་ལས་འདིར་ནི་ཅི་ཞིག་འབྱུང་།
གཞན་གྱི་དྲི་ཡིས་གཞན་དག་ལ།
ཅི་ཡི་ཕྱིར་ན་ཆགས་པར་བྱེད། །

༦༨༽ གལ་ཏེ་སྐྲ་སེན་རིང་བ་དང་།
སོ་སྐྱ་དྲིར་བཅས་འདམ་གྱི་དྲིས།
བསྒོས་པས་ལུས་ཀྱི་རང་བཞིན་ནི།
གཅེར་བུ་འཇིགས་པ་ཉིད་ཡིན་ན། །

༦༩༽ རང་ལ་གནོད་པའི་མཚོན་བཞིན་དུ།
དེ་འབད་ཅི་ཕྱིར་བྱི་དོར་བྱེད།
བདག་ལ་རྨོངས་པའི་འབད་པ་ཡིས།
སྨྱོས་པས་ས་འདི་ཀུན་ཏུ་འཁྲུགས། །

༧༠༽ རུས་གོང་འབའ་ཞིག་མཐོང་ནས་ནི།
དུར་ཁྲོད་དུ་ནི་ཡིད་འབྱུང་ན།
གཡོ་བའི་རུས་གོང་གིས་ཁྱབ་པའི།
གྲོང་གི་དུར་ཁྲོད་ལ་དགའ་འམ། །

༧༡༽ དེ་ལྟར་མི་གཙང་གྱུར་པ་དེའང་།
རིན་མེད་པར་ནི་མི་རྙེད་དོ།
དེ་དོན་བསྒྲུབས་པས་ཤ་ཐང་དང་།
དམྱལ་ལ་སོགས་པའི་གནོད་པར་འགྱུར། །

༧༢༽ བྱིས་པ་ནོར་སྤེལ་མི་ནུས་པས།
དར་ལ་བབ་ན་འདིས་ཅི་བདེ།
ནོར་གསོག་པ་ཡིས་ཚེ་གཏུགས་ན།
རྒས་ནས་འདོད་པས་ཅི་ཞིག་བྱ། །

༧༣༽ འདོད་ལྡན་ངན་པ་ཁ་ཅིག་ནི།
ཉིན་རིང་ལས་ཀྱིས་ཡོངས་དུབ་སྟེ།
ཁྱིམ་དུ་འོངས་ནས་ཆད་པའི་ལུས།
རོ་དང་འདྲ་བར་ཉལ་བར་བྱེད། །

༧༤༽ ཁ་ཅིག་བྱེས་བགྲོད་ཉོན་མོངས་དང་།
རིང་དུ་སོང་བའི་སྡུག་བསྔལ་ཅན།
བུ་སྨད་འདོད་བཞིན་བུ་སྨད་རྣམས།
ཁྱུད་འཁོར་ལོས་ཀྱང་མཐོང་མི་འགྱུར། །

༧༥༽ བདག་ལ་ཕན་འདོད་རྣམ་རྨོངས་པས།
གང་དོན་ཉིད་དུ་བཙོངས་པ་ཡང་།
དེ་མ་ཐོབ་པར་དོན་མེད་པའི།
གཞན་གྱི་ལས་ཀྱི་རླུང་གིས་བདས། །

༧༦༽ ལ་ལ་རང་གི་ལུས་བཙོངས་ཤིང་།
དབང་མེད་གཞན་གྱིས་བཀོལ་གྱུར་ཏེ།
ཆུང་མ་དག་ཀྱང་བུ་བྱུང་ན།
ཤིང་དྲུང་དགོན་པར་བབ་བབ་འབྱུང་། །

༧༧༽ འདོད་པས་བསླུས་པའི་གླེན་པ་དག
འཚོ་འདོད་འཚོ་བར་བྱའོ་ཞེས།
སྲོག་སྟོར་དོགས་བཞིན་གཡུལ་དུ་འཇུག
ཁེ་ཕྱིར་བྲན་དུ་འགྲོ་བར་བྱེད། །

༧༨༽ འདོད་ལྡན་ལ་ལ་ལུས་ཀྱང་བཅད།
ཁ་ཅིག་གསལ་ཤིང་རྩེ་ལ་བཙུགས།
ཁ་ཅིག་མདུང་ཐུང་དག་གིས་བསྣུན།
ཁ་ཅིག་བསྲེགས་པ་དག་ཀྱང་སྣང་། །

༧༩༽ བསག་དང་བསྲུང་དང་བརླག་པའི་གདུངས་པ་ཡིས།
ནོར་ནི་ཕུང་ཁྲོལ་མཐའ་ཡས་ཤེས་པར་བྱ།
ནོར་ལ་ཆགས་པས་གཡེངས་པར་གྱུར་པ་རྣམས།
སྲིད་པའི་སྡུག་བསྔལ་ལས་གྲོལ་སྐབས་མེད་དོ། །

༨༠༽ འདོད་ལྡན་རྣམས་ལ་དེ་ལ་སོགས།
ཉེས་དམིགས་མང་ལ་མནོག་ཆུང་སྟེ།
ཤིང་རྟ་འདྲེན་པའི་ཕྱུགས་དག་གིས།
རྩྭ་ནི་ཁམ་འགའ་ཟོས་པ་བཞིན། །

༨༡༽ ཕྱུགས་ཀྱིས་བསྒྲུབས་ནའང་མི་དཀོན་པའི།
མནོག་ཆུང་གང་ཡིན་དེ་དོན་དུ།
དལ་འབྱོར་ཕུན་སུམ་རྙེད་དཀའ་འདི།
ལས་ཀྱིས་མནར་བ་རྣམས་ཀྱིས་བཅོམ། །

༨༢༽ འདོད་པ་ངེས་པར་འཇིག་འགྱུར་ཞིང་།
དམྱལ་ལ་སོགས་པར་ལྟུང་བྱེད་པ།
ཆེན་པོ་མིན་ཕྱིར་དུས་ཀུན་ཏུ།
དུབ་པའི་ཚེགས་འབྱུང་གང་ཡིན་པ། །

༨༣༽ དེ་ཡི་བྱེ་བའི་ཆ་ཙམ་གྱི།
ཚེགས་ཀྱིས་སངས་རྒྱས་ཉིད་འགྲུབ་ན།
འདོད་ལྡན་བྱང་ཆུབ་སྤྱོད་པ་བས།
སྡུག་བསྔལ་ཆེ་ལ་བྱང་ཆུབ་མེད། །

༨༤༽ དམྱལ་སོགས་སྡུག་བསྔལ་བསམས་བྱས་ན།
འདོད་པ་རྣམས་ལ་མཚོན་དང་ནི།
དུག་དང་མེ་དང་གཡང་ས་དང་།
དགྲ་རྣམས་ཀྱིས་ཀྱང་དཔེར་མི་ཕོད། །

༨༥༽ དེ་ལྟར་འདོད་ལ་སྐྱོ་བྱས་ཏེ།
དབེན་པ་ལ་ནི་དགའ་བ་བསྐྱེད།
རྩོད་དང་ཉོན་མོངས་ཀྱིས་སྟོང་པ།
ཞི་བའི་ནགས་ཀྱི་ནང་དག་ཏུ། །

༨༦༽ སྐལ་ལྡན་ཟླ་འོད་ཙནྡན་གྱིས་བསིལ་བའི།
ཡངས་པའི་རྡོ་ལེབ་ཁང་བཟང་ཉམས་དགའ་བར།
སྒྲ་མེད་ཞི་བའི་ནགས་ཀླུང་གཡོབ་པ་ཡིས།
གཞན་ལ་ཕན་དོན་སེམས་ཤིང་འཆག་པར་བྱེད། །

༨༧༽ ཁང་སྟོང་ཤིང་དྲུང་ཕུག་དག་ཏུ།
གང་དུ་ཇི་སྲིད་འདོད་གནས་ཤིང་།
ཡོངས་འཛིན་སྲུང་བའི་སྡུག་བསྔལ་སྤངས།
ལྟོས་པ་མེད་པར་བག་ཡངས་སྤྱོད། །

༨༨༽ རང་དབང་སྤྱོད་ཅིང་ཆགས་མེད་ལ།
གང་དང་ཡང་ནི་འབྲེལ་མེད་པར།
ཆོག་ཤེས་བདེ་སྤྱད་གང་ཡིན་པ།
དབང་པོས་ཀྱང་ནི་དེ་རྙེད་དཀའ། །

༨༩༽ དེ་ལ་སོགས་པའི་རྣམ་པ་ཡིས།
དབེན་པའི་ཡོན་ཏན་བསམས་བྱས་ནས།
རྣམ་རྟོག་ཉེ་བར་ཞི་བ་དང་།
བྱང་ཆུབ་སེམས་ནི་བསྒོམ་པར་བྱ། །

༩༠༽ བདག་དང་གཞན་དུ་མཉམ་པ་ནི།
དང་པོ་ཉིད་དུ་འབད་དེ་བསྒོམ།
བདེ་དང་སྡུག་བསྔལ་མཉམ་པས་ན།
ཐམས་ཅད་བདག་བཞིན་བསྲུང་བར་བྱ། །

༩༡༽ ལག་པ་ལ་སོགས་དབྱེ་བ་རྣམ་མང་ཡང་།
ཡོངས་སུ་བསྲུང་བྱའི་ལུས་སུ་གཅིག་པ་ལྟར།
དེ་བཞིན་འགྲོ་བ་ཐ་དད་བདེ་སྡུག་དག
ཐམས་ཅད་བདག་བཞིན་བདེ་བ་འདོད་མཉམ་གཅིག །

༩༢༽ གལ་ཏེ་བདག་གི་སྡུག་བསྔལ་གྱིས།
གཞན་གྱི་ལུས་ལ་མི་གནོད་པ།
དེ་ལྟའང་དེ་བདག་སྡུག་བསྔལ་དེ།
བདག་ཏུ་ཞེན་པས་མི་བཟོད་ཉིད། །

༩༣༽ དེ་བཞིན་གཞན་གྱི་སྡུག་བསྔལ་དག
བདག་ལ་འབབ་པར་མི་འགྱུར་ཡང་།
དེ་ལྟའང་དེ་བདག་སྡུག་བསྔལ་དེ།
བདག་ཏུ་ཞེན་པས་བཟོད་པར་དཀའ། །

༩༤༽ བདག་གིས་གཞན་གྱི་སྡུག་བསྔལ་བསལ།
སྡུག་བསྔལ་ཡིན་ཕྱིར་བདག་སྡུག་བཞིན།
བདག་གིས་གཞན་ལ་ཕན་པར་བྱ།
སེམས་ཅན་ཡིན་ཕྱིར་བདག་ལུས་བཞིན། །

༩༥༽ གང་ཚེ་བདག་དང་གཞན་གཉིས་ཀ།
བདེ་བ་འདོད་དུ་མཚུངས་པ་ལ།
བདག་དང་ཁྱད་པར་ཅི་ཡོད་ན།
གང་ཕྱིར་བདག་གཅིག་བདེ་བར་བརྩོན། །

༩༦༽ གང་ཚེ་བདག་དང་གཞན་གཉིས་ཀ།
སྡུག་བསྔལ་མི་འདོད་མཚུངས་པ་ལ།
བདག་དང་ཁྱད་པར་ཅི་ཡོད་ན།
གང་ཕྱིར་གཞན་མིན་བདག་སྲུང་བྱེད། །

༩༧༽ གལ་ཏེ་དེ་ལ་སྡུག་བསྔལ་བས།
བདག་ལ་མི་གནོད་ཕྱིར་མི་བསྲུང་།
མ་འོངས་པ་ཡི་སྡུག་བསྔལ་ཡང་།
གནོད་མི་བྱེད་ན་དེ་ཅིས་བསྲུང་། །

༩༨༽ བདག་གིས་དེ་ནི་མྱོང་སྙམ་པའི།
རྣམ་པར་རྟོག་དེ་ལོག་པ་སྟེ།
འདི་ལྟར་ཤི་བའང་གཞན་ཉིད་ལ།
སྐྱེ་བ་ཡང་ནི་གཞན་ཉིད་ཡིན། །

༩༩༽ གང་ཚེ་གང་གི་སྡུག་བསྔལ་གང་།
དེ་ནི་དེ་ཉིད་ཀྱིས་བསྲུང་ན།
རྐང་པའི་སྡུག་བསྔལ་ལག་པས་མིན།
ཅི་ཕྱིར་དེ་ནི་དེས་བསྲུང་བྱ། །

༡༠༠༽ གལ་ཏེ་རིགས་པ་མིན་ཡང་འདིར།
བདག་ཏུ་འཛིན་པས་འཇུག་ཅེ་ན།
བདག་གཞན་མི་རིགས་གང་ཡིན་དེ།
ཅི་ནུས་པར་ནི་སྤང་བྱ་ཉིད། །

༡༠༡༽ རྒྱུད་དང་ཚོགས་ཅེས་བྱ་བ་ནི།
ཕྲེང་བ་དམག་ལ་སོགས་བཞིན་བརྫུན།
སྡུག་བསྔལ་ཅན་གང་དེ་མེད་པ།
དེས་འདི་སུ་ཞིག་དབང་བར་འགྱུར། །

༡༠༢༽ སྡུག་བསྔལ་བདག་པོ་མེད་པར་ནི།
ཐམས་ཅད་བྱེ་བྲག་མེད་པ་ཉིད།
སྡུག་བསྔལ་ཡིན་ཕྱིར་དེ་བསལ་བྱ།
ངེས་པས་འདིར་ནི་ཅི་ཞིག་བྱ། །

༡༠༣༽ ཅི་ཕྱིར་ཀུན་གྱི་སྡུག་བསྔལ་ནི།
བཟློག་པར་བྱ་ཞེས་བརྩད་དུ་མེད།
གལ་ཏེ་བཟློག་ནའང་ཐམས་ཅད་བཟློག
དེ་མིན་བདག་ཀྱང་སེམས་ཅན་བཞིན། །

༡༠༤༽ སྙིང་རྗེ་སྡུག་བསྔལ་མང་གྱུར་པས།
ཅི་ཕྱིར་ནན་གྱིས་བསྐྱེད་ཅེ་ན།
འགྲོ་བའི་སྡུག་བསྔལ་བསམས་བྱས་ན།
ཇི་ལྟར་སྙིང་རྗེ་སྡུག་བསྔལ་མང་། །

༡༠༥༽ གལ་ཏེ་སྡུག་བསྔལ་གཅིག་གིས་ནི།
སྡུག་བསྔལ་མང་པོ་མེད་འགྱུར་ན།
བརྩེ་དང་ལྡན་པས་སྡུག་བསྔལ་དེ།
རང་དང་གཞན་ལ་བསྐྱེད་བྱ་ཉིད། །

༡༠༦༽ དེས་ན་མེ་ཏོག་ཟླ་མཛེས་ཀྱིས།
རྒྱལ་པོའི་གནོད་པ་ཤེས་ཀྱང་ནི།
བདག་གི་སྡུག་བསྔལ་མ་བསལ་ཏེ།
མང་པོའི་སྡུག་བསྔལ་ཟད་འགྱུར་ཕྱིར། །

༡༠༧༽ དེ་ལྟར་རྒྱུད་ནི་གོམས་གྱུར་པ།
གཞན་གྱི་སྡུག་བསྔལ་ཞི་དགའ་བས།
པདྨའི་མཚོ་རུ་ངང་པ་ལྟར།
མནར་མེད་པར་ཡང་འཇུག་པར་འགྱུར། །

༡༠༨༽ སེམས་ཅན་རྣམས་ནི་གྲོལ་བ་ན།
དགའ་བའི་རྒྱ་མཚོ་གང་ཡིན་པ།
དེ་ཉིད་ཀྱིས་ནི་ཆོག་མིན་ནམ།
ཐར་པ་འདོད་པས་ཅི་ཞིག་བྱ། །

༡༠༩༽ དེ་ལྟས་གཞན་གྱི་དོན་བྱས་ཀྱང་།
རློམ་སེམས་དང་ནི་ངོ་མཚར་མེད།
གཅིག་ཏུ་གཞན་དོན་ལ་དགའ་བས།
རྣམ་སྨིན་འབྲས་བུའི་རེ་བ་མེད། །

༡༡༠༽ དེ་བས་ཇི་ལྟར་ཆུང་ངུ་ན།
མི་སྙན་ལས་ཀྱང་བདག་བསྲུང་བ།
དེ་བཞིན་གཞན་ལ་བསྲུང་སེམས་དང་།
སྙིང་རྗེའི་སེམས་ནི་དེ་ལྟར་བྱ། །

༡༡༡༽ གོམས་པ་ཡིས་ནི་གཞན་དག་གི།
ཁུ་བ་ཁྲག་གི་ཐིགས་པ་ལ།
དངོས་པོ་མེད་པར་གྱུར་ཀྱང་ནི།
བདག་ཀོ་ཞེས་ནི་ཤེས་པ་ལྟར། །

༡༡༢༽ དེ་བཞིན་གཞན་གྱི་ལུས་ལ་ཡང་།
བདག་ཅེས་ཅི་ཡི་ཕྱིར་མི་བཟུང་།
བདག་གི་ལུས་ནི་གཞན་དག་ཏུའང་།
བཞག་པ་དེ་ལྟར་དཀའ་བ་མེད། །

༡༡༣༽ བདག་ཉིད་སྐྱོན་བཅས་གཞན་ལ་ཡང་།
ཡོན་ཏན་རྒྱ་མཚོར་ཤེས་བྱས་ནས།
བདག་འཛིན་ཡོངས་སུ་དོར་བ་དང་།
གཞན་བླང་བ་ནི་བསྒོམ་པར་བྱ། །

༡༡༤༽ ཇི་ལྟར་ལག་པ་ལ་སོགས་པ།
ལུས་ཀྱི་ཡན་ལག་ཡིན་འདོད་ལྟར།
དེ་བཞིན་འགྲོ་བའི་ཡན་ལག་ཏུ།
ཅི་ཕྱིར་ལུས་ཅན་རྣམས་མི་འདོད། །

༡༡༥༽ ཇི་ལྟར་བདག་མེད་ལུས་འདི་ལ།
གོམས་པས་བདག་གི་བློ་འབྱུང་བ།
དེ་བཞིན་སེམས་ཅན་གཞན་ལ་ཡང་།
གོམས་པས་བདག་བློ་ཅིས་མི་སྐྱེ། །

༡༡༦༽ དེ་ལྟར་ན་ནི་གཞན་གྱི་དོན།
བྱས་ཀྱང་ངོ་མཚར་རློམ་མི་འབྱུང་།
བདག་ཉིད་ཀྱིས་ནི་ཟས་ཟོས་ནས།
ལན་ལ་རེ་བ་མི་འབྱུང་བཞིན། །

༡༡༧༽ དེ་བས་ཇི་ལྟར་ཆུང་ངུ་ན།
མི་སྙན་ལས་ཀྱང་བདག་བསྲུང་བ།
དེ་བཞིན་འགྲོ་ལ་སྲུང་སེམས་དང་།
སྙིང་རྗེའི་སེམས་ནི་གོམས་པར་བྱ། །

༡༡༨༽ དེ་བས་མགོན་པོ་སྤྱན་རས་གཟིགས།
ཐུགས་རྗེ་ཆེན་པོས་འགྲོ་བ་ཡི།
འཁོར་གྱི་འཇིགས་པའང་བསལ་བའི་ཕྱིར།
རང་གི་མཚན་ཡང་བྱིན་གྱིས་བརླབས། །

༡༡༩༽ དཀའ་ལས་ཕྱིར་ལྡོག་མི་བྱ་སྟེ།
འདི་ལྟར་གོམས་པའི་མཐུ་ཡིས་ནི།
གང་གི་མིང་ཐོས་འཇིགས་པ་ཡང་།
དེ་ཉིད་མེད་ན་མི་དགར་འགྱུར། །

༡༢༠༽ གང་ཞིག་བདག་དང་གཞན་རྣམས་ནི།
མྱུར་དུ་བསྐྱབ་པར་འདོད་པ་དེས།
བདག་དང་གཞན་དུ་བརྗེ་བྱ་བར།
གསང་བའི་དམ་པ་སྤྱད་པར་བྱ། །

༡༢༡༽ བདག་ལུས་གང་ལ་ཆགས་པ་ཡིས།
འཇིགས་གནས་ཆུང་ལའང་འཇིགས་སྐྱེ་བ།
འཇིགས་པ་སྐྱེ་བའི་ལུས་དེ་ལ།
སུ་ཞིག་དགྲ་བཞིན་སྡང་མི་བྱེད། །

༡༢༢༽ ལུས་གང་བཀྲེས་དང་སྐོམ་སོགས་ནད།
གསོ་བའི་ཆོ་ག་བྱེད་འདོད་པས།
བྱ་དང་ཉ་དང་རི་དྭགས་དག
གསོད་པར་བྱེད་ཅིང་ལམ་སྒུག་བྱེད། །

༡༢༣༽ གང་ཞིག་ཁེ་དང་རིམ་གྲོའི་ཕྱིར།
ཕ་དང་མ་ཡང་གསོད་བྱེད་ཅིང་།
དཀོན་མཆོག་གསུམ་གྱི་དཀོར་བརྐུས་ནས།
དེས་ནི་མནར་མེད་བསྲེག་འགྱུར་ན། །

༡༢༤༽ མཁས་པ་སུ་ཞིག་ལུས་དེ་ལ།
འདོད་ཅིང་སྲུང་དང་མཆོད་བྱེད་ཀྱི།
འདི་ལ་སུ་ཞིག་དགྲ་བཞིན་དུ།
ལྟ་བར་མི་བྱེད་བརྙས་མི་བྱེད། །

༡༢༥༽ གལ་ཏེ་བྱིན་ན་ཅི་སྤྱོད་ཅེས།
བདག་དོན་སེམས་པ་འདྲེ་ཡི་ཚུལ།
གལ་ཏེ་སྤྱད་ན་ཅི་སྦྱིན་ཞེས།
གཞན་དོན་སེམས་པ་ལྷ་ཡི་ཆོས། །

༡༢༦༽ བདག་ཕྱིར་གཞན་ལ་གནོད་བྱས་ན།
དམྱལ་ལ་སོགས་པར་གདུང་བར་འགྱུར།
གཞན་ཕྱིར་བདག་ལ་གནོད་བྱས་ན།
ཕུན་སུམ་ཚོགས་པ་ཐམས་ཅད་འཐོབ། །

༡༢༧༽ བདག་ཉིད་མཐོ་བར་འདོད་པ་དེས།
ངན་འགྲོ་ངན་དང་གླེན་པར་འགྱུར།
དེ་ཉིད་གཞན་ལ་སྤོ་བྱས་ན།
བདེ་འགྲོར་རིམ་གྲོ་འཐོབ་པར་འགྱུར། །

༡༢༨༽ བདག་གི་དོན་དུ་གཞན་བཀོལ་ན།
བྲན་ལ་སོགས་པ་མྱོང་བར་འགྱུར།
གཞན་གྱི་དོན་དུ་བདག་སྤྱད་ན།
རྗེ་དཔོན་ཉིད་སོགས་མྱོང་བར་འགྱུར། །

༡༢༩༽ འཇིག་རྟེན་བདེ་བ་ཇི་སྙེད་པ།
དེ་ཀུན་གཞན་བདེ་འདོད་ལས་བྱུང་།
འཇིག་རྟེན་སྡུག་བསྔལ་ཇི་སྙེད་པ།
དེ་ཀུན་རང་བདེ་འདོད་ལས་བྱུང་། །

༡༣༠༽ མང་དུ་བཤད་ལྟ་ཅི་ཞིག་དགོས།
བྱིས་པ་རང་གི་དོན་བྱེད་དང་།
ཐུབ་པ་གཞན་གྱི་དོན་མཛད་པ།
འདི་གཉིས་ཀྱི་ནི་ཁྱད་པར་ལྟོས། །

༡༣༡༽ བདག་བདེ་གཞན་གྱི་སྡུག་བསྔལ་དག
ཡང་དག་བརྗེ་བར་མ་བྱས་ན།
སངས་རྒྱས་ཉིད་དུ་མི་འགྲུབ་ཅིང་།
འཁོར་བ་ན་ཡང་བདེ་བ་མེད། །

༡༣༢༽ འཇིག་རྟེན་ཕ་རོལ་ཕར་ཞོག་གི།
བྲན་གཡོག་ལས་མི་བྱེད་པ་དང་།
རྗེ་དཔོན་རྔན་པ་མི་སྟེར་བས།
ཚེ་འདིའི་དོན་ཡང་འགྲུབ་མི་འགྱུར། །

༡༣༣༽ མཐོང་དང་མ་མཐོང་བདེ་འགྲུབ་པའི།
ཕུན་སུམ་བདེ་སྐྱིད་ཡོངས་བོར་ཞིང་།
གཞན་ལ་སྡུག་བསྔལ་བྱས་པའི་རྒྱུས།
རྨོངས་པས་སྡུག་བསྔལ་མི་བཟད་ལེན། །

༡༣༤༽ འཇིག་རྟེན་དག་ན་འཚེ་བ་གང་ཡོད་དང་།
འཇིགས་དང་སྡུག་བསྔལ་ཇི་སྙེད་ཡོད་གྱུར་པ།
དེ་ཀུན་བདག་ཏུ་འཛིན་པ་ལས་བྱུང་ན།
འདྲེ་ཆེན་དེས་ཀོ་བདག་ལ་ཅི་ཞིག་བྱ། །

༡༣༥༽ བདག་ཉིད་ཡོངས་སུ་མ་བཏང་ན།
སྡུག་བསྔལ་སྤོང་བར་མི་ནུས་ཏེ།
ཇི་ལྟར་མེ་ནི་མ་བཏང་ན།
སྲེག་པ་སྤོང་བར་མི་ནུས་བཞིན། །

༡༣༦༽ དེ་ལྟས་བདག་གནོད་ཞི་བ་དང་།
གཞན་གྱི་སྡུག་བསྔལ་ཞི་བྱའི་ཕྱིར།
བདག་ཉིད་གཞན་ལ་བཏང་བྱ་དང་།
གཞན་རྣམས་བདག་བཞིན་གཟུང་བར་བྱ། །

༡༣༧༽ བདག་ནི་གཞན་གྱི་དབང་གྱུར་ཅེས།
ཡིད་ཁྱོད་ངེས་པར་ཤེས་གྱིས་ལ།
སེམས་ཅན་ཀུན་དོན་མ་གཏོགས་པར།
ད་ནི་ཁྱོད་ཀྱིས་གཞན་མི་བསམ། །

༡༣༨༽ གཞན་དབང་མིག་ལ་སོགས་པ་ཡིས།
རང་དོན་སྒྲུབ་པར་རིགས་མ་ཡིན།
དེའི་དོན་མིག་ལ་སོགས་པ་ཡིས།
དེ་ལ་ལོག་པར་བྱ་མི་རིགས། །

༡༣༩༽ དེས་ན་སེམས་ཅན་གཙོར་བྱ་སྟེ།
བདག་གི་ལུས་ལ་ཅི་མཐོང་བ།
དེ་དང་དེ་ནི་ཕྲོགས་ནས་ཀྱང་།
གཞན་དག་ལ་ནི་ཕན་པར་སྤྱོད། །

༡༤༠༽ དམན་སོགས་བདག་ཏུ་བྱས་པ་དང་།
གཞན་ཉིད་དུ་ནི་བདག་བྱས་ནས།
རྣམ་རྟོག་མེད་པའི་སེམས་ཀྱིས་སུ།
ཕྲག་དོག་འགྲན་དང་ང་རྒྱལ་བསྒོམ། །

༡༤༡༽ འདི་ནི་བཀུར་བྱས་བདག་ནི་མིན།
འདི་བཞིན་བདག་གིས་མ་རྙེད་ཅིང་།
འདི་ནི་བསྟོད་བྱས་བདག་ལ་སྨོད།
འདི་བདེ་བདག་ནི་སྡུག་བསྔལ་ལ། །

༡༤༢༽ བདག་ནི་ལས་རྣམས་བྱེད་པ་དང་།
འདི་ནི་བདེ་བ་ཉིད་དུ་གནས།
འདི་ནི་འཇིག་རྟེན་ལ་ཆེ་དང་།
བདག་དམན་ཡོན་ཏན་མེད་པར་གྲགས། །

༡༤༣༽ ཡོན་ཏན་མེད་པས་ཅི་ཞིག་བྱ།
བདག་ཀུན་ཡོན་ཏན་ལྡན་པ་ཉིད།
གང་བས་འདི་དམན་དེ་ཡོད་ཅིང་།
གང་བས་བདག་མཆོག་དེ་ཡང་ཡོད། །

༡༤༤༽ ཚུལ་ཁྲིམས་ལྟ་བ་རྒུད་སོགས་ནི།
ཉོན་མོངས་སྟོབས་ཀྱིས་བདག་དབང་མིན།
ཅི་ནུས་བདག་ནི་གསོ་དགོས་ཏེ།
གནོད་པའང་བདག་གིས་དང་དུ་བླང་། །

༡༤༥༽ འོན་ཏེ་བདག་འདིའི་གསོ་བྱ་མིན།
ཅི་ཕྱིར་བདག་ལ་བརྙས་པ་བྱེད།
བདག་ལ་དེ་ཡི་ཡོན་ཏན་གྱིས།
ཅི་བྱ་འདི་བདག་ཡོན་ཏན་ཅན། །

༡༤༦༽ ངན་འགྲོ་གདུག་པའི་ཁར་གནས་པ།
འགྲོ་ལ་སྙིང་རྗེ་མེད་པས་འདི།
ཕྱིར་ལ་ཡོན་ཏན་རློམ་པ་ཡིས།
མཁས་པ་དག་ལ་བསྡོ་བར་འདོད། །

༡༤༧༽ བདག་དང་མཉམ་ལ་ལྟོས་ནས་ནི།
གང་གིས་རང་ཉིད་ལྷག་བྱའི་ཕྱིར།
བདག་གི་རྙེད་དང་བཀུར་སྟི་ནི།
རྩོད་པ་ཡིས་ཀྱང་ངེས་པར་བསྒྲུབ། །

༡༤༨༽ ཅི་ནས་བདག་གི་ཡོན་ཏན་ནི།
འཇིག་རྟེན་ཀུན་ལ་གསལ་བ་དང་།
གཞན་ཡང་འདི་ཡི་ཡོན་ཏན་གང་།
སུས་ཀྱང་ཐོས་པར་མི་འགྱུར་བྱ། །

༡༤༩༽ བདག་གི་སྐྱོན་ཡང་སྦ་བྱ་ཞིང་།
བདག་ནི་མཆོད་འགྱུར་འདི་ལ་མིན།
བདག་དེང་རྙེད་པ་ལེགས་རྙེད་ཅིང་།
བདག་ནི་བཀུར་འགྱུར་འདི་ལ་མིན། །

༡༥༠༽ འདི་ནི་མ་རུངས་བྱས་པ་ལ།
ཡུན་རིང་བདག་ནི་དགའ་བས་བལྟ།
འགྲོ་བ་ཀུན་གྱི་བཞད་གད་དང་།
ཕན་ཚུན་སྨད་པ་དག་ཏུ་བྱ། །

༡༥༡༽ ཉོན་མོངས་འདི་ཡང་བདག་དང་ནི།
ལྷན་ཅིག་ཏུ་ནི་འགྲན་ཞེས་གྲགས།
འདི་བདག་ཐོས་དང་ཤེས་རབ་བམ།
གཟུགས་རིགས་ནོར་གྱིས་མཉམ་མམ་ཅི། །

༡༥༢༽ དེ་ལྟར་ཀུན་ལ་གྲགས་པ་ཡི།
བདག་གི་ཡོན་ཏན་ཐོས་ནས་ནི།
སྤུ་ལྡང་དགའ་བ་སྐྱེ་འགྱུར་བའི།
བདེ་སྐྱིད་ལ་ནི་ཡོངས་སུ་སྤྱོད། །

༡༥༣༽ ཅི་སྟེ་འདི་ལ་རྙེད་ཡོད་ཀྱང་།
གལ་ཏེ་ང་ཡི་ལས་བྱེད་ན།
འདི་ལ་འཚོ་བ་ཙམ་བྱིན་ནས།
བདག་གི་སྟོབས་ཀྱིས་དེ་བླང་བྱ། །

༡༥༤༽ འདི་ནི་བདེ་ལས་ཉམས་བྱ་ཞིང་།
བདག་གིས་གནོད་དང་རྟག་སྦྱར་བྱ།
འདི་ཡིས་བརྒྱ་ཕྲག་ཐམས་ཅད་དུ།
འཁོར་བར་བདག་ལ་གནོད་པ་བྱས། །

༡༥༥༽ ཡིད་ཁྱོད་རང་དོན་བྱེད་འདོད་པ།
བསྐལ་པ་གྲངས་མེད་འདས་གྱུར་ཀྱང་།
ངལ་བ་ཆེན་པོ་དེ་ལྟ་བུས།
ཁྱོད་ཀྱིས་སྡུག་བསྔལ་འབའ་ཞིག་བསྒྲུབས། །

༡༥༦༽ དེ་ལྟར་ངེས་པར་གཞན་དག་གི།
དོན་ལ་རབ་ཏུ་འཇུག་གྱིས་དང་།
ཐུབ་པའི་བཀའ་ནི་མི་བསླུ་བས།
དེ་ཡི་ཡོན་ཏན་ཕྱིས་མཐོང་འགྱུར། །

༡༥༧༽ གལ་ཏེ་ཁྱོད་ཀྱིས་སྔ་དུས་སུ།
ལས་འདི་བྱས་པར་གྱུར་ན་ནི།
སངས་རྒྱས་ཕུན་སུམ་བདེ་མིན་པ།
གནས་སྐབས་འདི་འདྲར་འགྱུར་མི་སྲིད། །

༡༥༨༽ དེ་བས་འདི་ལྟར་གཞན་དག་གི།
ཁུ་བ་ཁྲག་གི་ཐིགས་པ་ལ།
ཁྱོད་ཀྱིས་ངར་འཛིན་བྱས་པ་ལྟར།
དེ་བཞིན་གཞན་ལའང་གོམས་པར་གྱིས། །

༡༥༩༽ གཞན་གྱི་རྟོག་ཆེན་བྱས་ནས་ནི།
བདག་གི་ལུས་ལ་ཅི་སྣང་བ།
དེ་དང་དེ་ཉིད་ཕྲོགས་བྱས་ནས།
ཁྱོད་ཀྱིས་གཞན་ལ་ཕན་པར་སྤྱོད། །

༡༦༠༽ བདག་སྐྱིད་གཞན་ནི་མི་སྐྱིད་ལ།
བདག་མཐོ་གཞན་ནི་དམའ་བ་དང་།
བདག་ནི་ཕན་བྱེད་གཞན་མིན་ཞེས།
བདག་ལ་ཕྲག་དོག་ཅིས་མི་བྱེད། །

༡༦༡༽ བདག་ནི་བདེ་དང་བྲལ་གྱིས་ཏེ།
གཞན་གྱི་སྡུག་བསྔལ་བདག་ལ་སྦྱོར།
གང་ཚེ་འདི་ནི་ཅི་བྱེད་ཅེས།
བདག་གི་སྐྱོན་ལ་བརྟག་པར་གྱིས། །

༡༦༢༽ གཞན་གྱིས་ཉེས་པ་བྱས་པ་ཡང་།
རང་གི་སྐྱོན་དུ་བསྒྱུར་བྱོས་ལ།
བདག་གིས་ཉེས་པ་ཆུང་བྱས་ཀྱང་།
སྐྱེ་བོ་མང་ལ་རབ་ཏུ་ཤོགས། །

༡༦༣༽ གཞན་གྱི་གྲགས་པ་ལྷག་བརྗོད་པས།
རང་གི་གྲགས་པ་ཟིལ་གྱིས་ནོན།
བདག་ནི་བྲན་གྱི་ཐ་མ་ལྟར།
དོན་རྣམས་ཀུན་ལ་བཀོལ་བར་གྱིས། །

༡༦༤༽ འདི་ནི་སྐྱོན་བཅས་རང་བཞིན་ཏེ།
གློ་བུར་ཡོན་ཏན་ཅིས་མི་བསྟོད།
འདི་ཡི་ཡོན་ཏན་ཅི་ནས་ཀྱང་།
འགས་ཀྱང་མི་ཤེས་དེ་ལྟར་གྱིས། །

༡༦༥༽ མདོར་ན་བདག་གི་དོན་གྱི་ཕྱིར།
ཁྱོད་ཀྱིས་གཞན་ལ་གནོད་བྱས་གང་།
གནོད་དེ་སེམས་ཅན་དོན་གྱི་ཕྱིར།
བདག་ཉིད་ལ་ནི་འབབ་པར་གྱིས། །

༡༦༦༽ འདི་ནི་གཉའ་དྲག་འགྱུར་ཚུལ་དུ།
ཤེད་བསྐྱེད་པར་ནི་མི་བྱ་སྟེ།
བག་མ་གསར་པའི་ཚུལ་བཞིན་དུ།
ངོ་ཚ་འཇིགས་དང་བསྡམས་ཏེ་བཞག །

༡༦༧༽ དེ་བྱ་དེ་ལྟར་གནས་བྱ་ཞིང་།
དེ་ལྟར་ཁྱོད་ཀྱིས་མི་བྱ་བ།
དེ་ལྟར་འདི་ནི་དབང་བྱ་སྟེ།
དེ་ལས་འདས་ན་ཚར་གཅད་བྱ། །

༡༦༨༽ འོན་ཏེ་དེ་ལྟར་གདམས་ཀྱང་ནི།
སེམས་ཁྱོད་དེ་ལྟར་མི་བྱེད་ན།
ཁྱོད་ལ་ཉེས་པ་ཀུན་བསྟེན་པས།
ཁྱོད་ཉིད་ཚར་གཅད་བྱ་བར་ཟད། །

༡༦༩༽ ཁྱོད་ཀྱིས་ཁོ་བོ་གང་བརླག་པའི།
སྔོན་གྱི་དུས་དེ་གཞན་ཡིན་ཏེ།
ངས་མཐོང་ད་ཁྱོད་གང་དུ་འགྲོ།
ཁྱོད་ཀྱི་དྲེགས་པ་ཀུན་གཞོམ་བྱ། །

༡༧༠༽ ད་དུང་བདག་ལ་རང་གི་དོན།
ཡོད་སྙམ་སེམས་པ་དེ་དོར་ཅིག
བདག་གིས་གཞན་ལ་ཁྱོད་བཙོང་གིས།
སྐྱོ་བར་མ་སེམས་ཞོ་ཤ་ཕུལ། །

༡༧༡༽ གལ་ཏེ་བག་མེད་གྱུར་ནས་ཁྱོད།
སེམས་ཅན་རྣམས་ལ་མ་བྱིན་ན།
ཁྱོད་ཀྱིས་ཁོ་བོ་དམྱལ་བ་ཡི།
སྲུང་མ་རྣམས་ལ་སྦྱིན་དུ་ངེས། །

༡༧༢༽ དེ་ལྟར་ཁྱོད་ཀྱིས་དེ་ལྟ་ཞིག
ཁོ་བོ་བྱིན་པས་ཡུན་རིང་སྡུག
ད་ནི་ཁོན་རྣམས་དྲན་བྱས་ཏེ།
ཁྱོད་ཀྱིས་རང་དོན་སེམས་པ་གཞོམ། །

༡༧༣༽ དེ་སྟེ་བདག་ནི་དགའ་འདོད་ན།
རང་ལ་བདག་གིས་དགར་མི་བྱ།
དེ་སྟེ་བདག་ནི་བསྲུང་འདོད་ན།
གཞན་དག་རྟག་ཏུ་བསྲུང་བར་བྱ། །

༡༧༤༽ ཇི་ལྟ་ཇི་ལྟར་ལུས་འདི་ནི།
ཡོངས་སུ་སྐྱོང་བར་བྱེད་གྱུར་པ།
དེ་ལྟ་དེ་ལྟར་ཤིན་ཏུ་ནི།
བཟེ་རེ་ཅན་གྱུར་ཉིད་དུ་ལྷུང་། །

༡༧༥༽ དེ་ལྟར་ལྷུང་བ་དེ་ཡི་ཡང་།
འདོད་པ་ས་འདི་ཐམས་ཅད་ཀྱིས།
རྫོགས་པར་ནུས་པ་ཡོད་མིན་ན།
དེ་ཡི་འདོད་པ་སུས་བྱེད་ནུས། །

༡༧༦༽ ནུས་མེད་འདོད་པ་ཉོན་མོངས་དང་།
བསམ་པ་ཉམས་པའང་སྐྱེ་བར་འགྱུར།
གང་ཞིག་ཀུན་ལ་ལྟོས་མེད་པ།
དེ་ཡི་ཕུན་ཚོགས་ཟད་མི་ཤེས། །

༡༧༧༽ དེ་བས་ལུས་ཀྱི་འདོད་པ་ནི།
འཕེལ་ཕྱིར་སྐབས་དབྱེ་མི་བྱ་སྟེ།
གང་ཞིག་ཡིད་འོང་མི་འཛིན་པ།
དེ་ནི་དངོས་པོ་བཟང་པོ་ཡིན། །

༡༧༨༽ ཐ་མར་ཐལ་བའི་མཐར་གཏུགས་ཤིང་།
མི་གཡོ་གཞན་གྱིས་བསྐྱོད་བྱ་བ།
མི་གཙང་གཟུགས་ནི་མི་བཟད་པ།
འདི་ལ་ཅི་ཕྱིར་བདག་ཏུ་འཛིན། །

༡༧༩༽ གསོན་ནམ་ཡང་ན་ཤི་ཡང་བླའི།
བདག་ལ་འཕྲུལ་འཁོར་འདིས་ཅི་བྱ།
བོང་སོགས་འདི་ཁྱད་ཅི་ཡོད་ན།
ཀྱི་ཧུད་ང་རྒྱལ་སེལ་མི་བྱེད། །

༡༨༠༽ ལུས་ཀྱི་ཁ་ཏ་བྱས་པ་ཡིས།
དོན་མེད་སྡུག་བསྔལ་ཉེར་བསགས་ནས།
རྗེས་སུ་ཆགས་དང་ཁོང་ཁྲོ་བ།
ཤིང་མཚུངས་འདི་ལ་ཅི་ཞིག་བྱ། །

༡༨༡༽ བདག་གིས་འདི་ལྟར་བསྐྱངས་པ་འམ།
བྱ་རྒོད་སོགས་ཀྱིས་ཟོས་ཀྱང་རུང་།
ཆགས་མེད་ཞེ་སྡང་ཡོད་མིན་ན།
ཅི་སྟེ་དེ་ལ་ཆགས་པར་བྱེད། །

༡༨༢༽ གང་ཞིག་སྨོད་པས་ཁྲོ་བ་དང་།
གང་ཞིག་བསྟོད་པས་མགུ་འགྱུར་བ།
གལ་ཏེ་དེ་ཉིད་ཤེས་མེད་ན།
བདག་གིས་གང་གི་ངལ་བ་བྱས། །

༡༨༣༽ གང་ཞིག་ལུས་འདི་འདོད་གྱུར་པ།
དེ་དང་བདག་བཤེས་ཡིན་ཞེ་ན།
ཐམས་ཅད་རང་གི་ལུས་འདོད་པས།
དེ་ལ་བདག་ཀོ་ཅིས་མི་དགའ། །

༡༨༤༽ དེ་བས་བདག་གིས་ཆགས་མེད་པར།
འགྲོ་ལ་ཕན་ཕྱིར་ལུས་བཏང་བྱ།
དེས་ན་འདི་ལ་ཉེས་མང་ཡང་།
ལས་ཀྱི་སྤྱད་བཞིན་གཟུང་བར་བྱ། །

༡༨༥༽ དེ་བས་བྱིས་པའི་སྤྱོད་པས་ཆོག
བདག་གིས་མཁས་པའི་རྗེས་བསྙེགས་ཏེ།
བག་ཡོད་གཏམ་ནི་དྲན་བྱས་ནས།
གཉིད་དང་རྨུགས་པ་བཟློག་པར་བྱ། །

༡༨༦༽ རྒྱལ་སྲས་ཐུགས་རྗེ་ཆེ་རྣམས་ལྟར།
རིགས་པའི་བསྲན་ནི་གཟུག་བྱ་སྟེ།
ཉིན་མཚན་ཕྱད་པར་མ་འབད་ན།
བདག་གི་སྡུག་བསྔལ་ནམ་མཐར་ཕྱིན། །

༡༨༧༽ དེ་བས་སྒྲིབ་པ་བསལ་བའི་ཕྱིར།
ལོག་པའི་ལམ་ལས་སེམས་བླན་ཏེ།
ཡང་དག་དམིགས་ལ་རྟག་པར་ཡང་།
བདག་གིས་མཉམ་པར་བཞག་པར་བྱ། །

*** ༩ ཤེས་རབ་ཀྱི་ཕ་རོལ་ཏུ་ཕྱིན་པ། ***
༡༽ ཡན་ལག་འདི་དག་ཐམས་ཅད་ནི།
ཐུབ་པས་ཤེས་རབ་དོན་དུ་གསུངས།
དེ་ཡི་ཕྱིར་ན་སྡུག་བསྔལ་དག
ཞི་བར་འདོད་པས་ཤེས་རབ་བསྐྱེད། །

༢༽ ཀུན་རྫོབ་དང་ནི་དོན་དམ་སྟེ།
འདི་ནི་བདེན་པ་གཉིས་སུ་འདོད།
དོན་དམ་བློ་ཡི་སྤྱོད་ཡུལ་མིན།
བློ་ནི་ཀུན་རྫོབ་ཡིན་པར་བརྗོད། །

༣༽ དེ་ལ་འཇིག་རྟེན་རྣམ་གཉིས་མཐོང་།
རྣལ་འབྱོར་པ་དང་ཕལ་པ་འོ།
དེ་ལ་འཇིག་རྟེན་ཕལ་པ་ནི།
རྣལ་འབྱོར་འཇིག་རྟེན་གྱིས་གནོད་ཅིང་། །

༤༽ རྣལ་འབྱོར་པ་ཡང་བློ་ཁྱད་ཀྱིས།
གོང་མ་གོང་མ་རྣམས་ཀྱིས་གནོད།
གཉིས་ཀ་ཡང་ནི་འདོད་པའི་དཔེས།
འབྲས་བུའི་དོན་དུ་མ་དཔྱད་ཕྱིར། །

༥༽ འཇིག་རྟེན་པ་ཡིས་དངོས་མཐོང་ཞིང་།
ཡང་དག་ཉིད་དུའང་རྟོག་བྱེད་ཀྱི།
སྒྱུ་མ་ལྟ་བུར་མིན་པས་འདིར།
རྣལ་འབྱོར་པ་དང་འཇིག་རྟེན་རྩོད། །

༦༽ གཟུགས་སོགས་མངོན་སུམ་ཉིད་ཀྱང་ནི།
གྲགས་པས་ཡིན་གྱི་ཚད་མས་མིན།
དེ་ནི་མི་གཙང་ལ་སོགས་ལ།
གཙང་སོགས་གྲགས་པ་བཞིན་དུ་རྫུན། །

༧༽ འཇིག་རྟེན་གཞུག་པའི་དོན་དུ་ནི།
མགོན་པོས་དངོས་བསྟན་དེ་ཉིད་དུ།
དེ་དག་སྐད་ཅིག་མ་ཉིད་མིན།
ཀུན་རྫོབ་ཏུ་ཡང་འགལ་ཞེ་ན། །

༨༽ རྣལ་འབྱོར་ཀུན་རྫོབ་ཉེས་མེད་དེ།
འཇིག་རྟེན་ལ་ལྟོས་དེ་ཉིད་མཐོང་།
གཞན་དུ་བུད་མེད་མི་གཙང་བར།
ངེས་རྟོགས་འཇིག་རྟེན་གྱིས་གནོད་འགྱུར། །

༩༽ སྒྱུ་འདྲའི་རྒྱལ་ལས་བསོད་ནམས་ནི།
ཇི་ལྟར་དངོས་ཡོད་ལ་ཇི་བཞིན།
གལ་ཏེ་སེམས་ཅན་སྒྱུ་འདྲ་ན།
ཤི་ནས་ཇི་ལྟར་སྐྱེ་ཞེ་ན། །

༡༠༽ ཇི་སྲིད་རྐྱེན་རྣམས་ཚོགས་གྱུར་པ།
དེ་སྲིད་སྒྱུ་མའང་འབྱུང་བར་འགྱུར།
རྒྱུན་རིང་ཙམ་གྱིས་ཇི་ལྟར་ན།
སེམས་ཅན་བདེན་པར་ཡོད་པ་ཡིན། །

༡༡༽ སྒྱུ་མའི་སྐྱེས་བུ་བསད་སོགས་ལ།
སེམས་མེད་ཕྱིར་ན་སྡིག་མེད་དེ།
སྒྱུ་མའི་སེམས་དང་ལྡན་པ་ལ།
བསོད་ནམས་དང་ནི་སྡིག་པ་འབྱུང་། །

༡༢༽ སྔགས་སོགས་རྣམས་ལ་ནུས་མེད་ཕྱིར།
སྒྱུ་མའི་སེམས་ནི་འབྱུང་བ་མེད།
སྣ་ཚོགས་རྐྱེན་ལས་བྱུང་བ་ཡི།
སྒྱུ་མ་དེ་ཡང་སྣ་ཚོགས་ཉིད།
རྐྱེན་གཅིག་གིས་ནི་ཀུན་ནུས་པ།
གང་ན་ཡང་ནི་ཡོད་མ་ཡིན། །

༡༣༽ གལ་ཏེ་དོན་དམ་མྱ་ངན་འདས།
འཁོར་བ་ཀུན་རྫོབ་དེ་ལྟར་ན།
སངས་རྒྱས་ཀྱང་ནི་འཁོར་འགྱུར་བས།
བྱང་ཆུབ་སྤྱོད་པས་ཅི་ཞིག་བྱ། །

༡༤༽ རྐྱེན་རྣམས་རྒྱུན་ནི་མ་ཆད་ན།
སྒྱུ་མའང་ལྡོག་པར་མི་འགྱུར་གྱི།
རྐྱེན་རྣམས་རྒྱུན་ནི་ཆད་པ་ན།
ཀུན་རྫོབ་ཏུ་ཡང་མི་འབྱུང་ངོ་། །

༡༥༽ གང་ཚེ་འཁྲུལ་པའང་ཡོད་མིན་ན།
སྒྱུ་མ་གང་གིས་དམིགས་པར་འགྱུར།
གང་ཚེ་ཁྱོད་ལ་སྒྱུ་མ་ཉིད།
མེད་ནའང་དེ་ཚེ་ཅི་ཞིག་དམིགས། །

༡༦༽ གལ་ཏེ་དེ་ཉིད་དུ་གཞན་ཡོད།
རྣམ་པ་དེ་ནི་སེམས་ཉིད་ཡིན།
གང་ཚེ་སེམས་ཉིད་སྒྱུ་མ་ན།
དེ་ཚེ་གང་ཞིག་གང་གིས་མཐོང་། །

༡༧༽ འཇིག་རྟེན་གྱི་ནི་མགོན་པོས་ཀྱང་།
སེམས་ཀྱིས་སེམས་མི་མཐོང་ཞེས་གསུངས།
རལ་གྲི་སོ་ནི་རང་ལ་རང་།
ཇི་ལྟར་མི་གཅོད་དེ་བཞིན་ཡིད། །

༡༨༽ ཇི་ལྟར་མར་མེ་རང་གི་དངོས།
ཡང་དག་གསལ་བར་བྱེད་བཞིན་ན།
མར་མེ་གསལ་བར་བྱ་མིན་ཏེ།
གང་ཕྱིར་མུན་གྱིས་བསྒྲིབས་པ་མེད། །

༡༩༽ ཤེལ་བཞིན་སྔོན་པོ་སྔོ་ཉིད་ལ།
གཞན་ལ་ལྟོས་པ་ཡོད་མ་ཡིན།
དེ་བཞིན་འགའ་ཞིག་གཞན་ལ་ནི།
ལྟོས་དང་ལྟོས་མེད་པ་ཡང་མཐོང་། །

༢༠༽ སྔོ་ཉིད་མིན་ལ་སྔོན་པོར་དེ།
བདག་གིས་བདག་ཉིད་བྱས་པ་མེད། །

༢༡༽ མར་མེ་གསལ་བར་བྱེད་དོ་ཞེས།
ཤེས་པས་ཤེས་ཏེ་རྗོད་བྱེད་ན།
བློ་ནི་གསལ་བ་ཉིད་ཡིན་ཞེས།
གང་གིས་ཤེས་ནས་དེ་སྐད་བརྗོད། །

༢༢༽ གང་ཚེ་འགས་ཀྱང་མཐོང་མིན་ན།
གསལ་བ་འམ་ནི་མི་གསལ་བ།
མོ་གཤམ་བུ་མོའི་འགྱིང་བག་བཞིན།
དེ་ནི་བརྗོད་ཀྱང་དོན་མེད་དོ། །

༢༣༽ གལ་ཏེ་རང་རིག་ཡོད་མིན་ན།
རྣམ་ཤེས་དྲན་པར་ཇི་ལྟར་འགྱུར།
གཞན་མྱོང་བ་དང་འབྲེལ་བ་ལས།
དྲན་འགྱུར་བྱི་བའི་དུག་བཞིན་ནོ། །

༢༤༽ རྐྱེན་གཞན་དག་དང་ལྡན་པ་ནི།
མཐོང་ཕྱིར་རང་ཉིད་རང་གསལ་ན།
གྲུབ་པའི་མིག་སྨན་སྦྱོར་བ་ལས།
བུམ་མཐོང་མིག་སྨན་ཉིད་འགྱུར་མིན། །

༢༥༽ ཇི་ལྟར་མཐོང་ཐོས་ཤེས་པ་དག
འདིར་ནི་དགག་པར་བྱ་མིན་ཏེ།
འདིར་ནི་སྡུག་བསྔལ་རྒྱུར་གྱུར་པ།
བདེན་པར་རྟོག་པ་བཟློག་བྱ་ཡིན། །

༢༦༽ སེམས་ལས་སྒྱུ་མ་གཞན་མིན་ཞིང་།
གཞན་མིན་པར་ཡང་མི་བརྟག་ན།
དངོས་ན་ཇི་ལྟར་དེ་གཞན་མིན།
གཞན་མིན་ཞེ་ན་དངོས་པོར་མེད། །

༢༧༽ ཇི་ལྟར་སྒྱུ་མ་བདེན་མིན་ཡང་།
བལྟ་བྱ་དེ་བཞིན་ལྟ་བྱེད་ཡིད།
གལ་ཏེ་འཁོར་བ་དངོས་རྟེན་ཅན།
དེ་ནི་གཞན་དུ་མཁའ་འདྲར་འགྱུར། །

༢༨༽ དངོས་མེད་དངོས་ལ་བརྟེན་པས་ན།
བྱེད་དང་ལྡན་པར་ཇི་ལྟར་འགྱུར།
ཁྱོད་ཀྱི་སེམས་ནི་གྲོགས་མེད་པར།
གཅིག་པུ་ཉིད་དུ་འགྱུར་བ་ཡིན། །

༢༩༽ གང་ཚེ་སེམས་ནི་གཟུང་བྲལ་བ།
དེ་ཚེ་ཐམས་ཅད་དེ་བཞིན་གཤེགས།
དེ་ལྟ་ན་ཡང་སེམས་ཙམ་དུ།
བརྟགས་ལ་ཡོན་ཏན་ཅི་ཞིག་ཡོད། །

༣༠༽ སྒྱུ་མ་ལྟ་བུར་ཤེས་ན་ཡང་།
ཇི་ལྟར་ཉོན་མོངས་ལྡོག་འགྱུར་ཏེ།
གང་ཚེ་སྒྱུ་མའི་བུད་མེད་ལ།
དེ་བྱེད་ཉིད་ཀྱང་ཆགས་སྐྱེ་འགྱུར། །

༣༡༽ དེ་བྱེད་པ་ནི་ཤེས་བྱ་ལ།
ཉོན་མོངས་བག་ཆགས་མ་སྤངས་པ།
དེས་ན་དེ་མཐོང་བ་ན་དེ།
སྟོང་ཉིད་བག་ཆགས་ཉམ་ཆུང་ཉིད། །

༣༢༽ སྟོང་ཉིད་བག་ཆགས་གོམས་པས་ནི།
དངོས་པོའི་བག་ཆགས་སྤོང་འགྱུར་ཞིང་།
ཅི་ཡང་མེད་ཅེས་གོམས་པས་ནི།
དེ་ཡང་ཕྱིས་ནས་སྤོང་བར་འགྱུར། །

༣༣༽ གང་ཚེ་གང་ཞིག་མེད་དོ་ཞེས།
བརྟག་བྱའི་དངོས་པོ་མི་དམིགས་པ།
དེ་ཚེ་དངོས་མེད་རྟེན་བྲལ་བ།
བློ་ཡི་མདུན་ན་ཇི་ལྟར་གནས། །

༣༤༽ གང་ཚེ་དངོས་དང་དངོས་མེད་དག
བློ་ཡི་མདུན་ན་མི་གནས་པ།
དེ་ཚེ་རྣམ་པ་གཞན་མེད་པས།
དམིགས་པ་མེད་པ་རབ་ཏུ་ཞི། །

༣༥༽ ཡིད་བཞིན་ནོར་བུ་དཔག་བསམ་ཤིང་།
ཇི་ལྟར་རེ་བ་ཡོངས་སྐོང་བ།
དེ་བཞིན་གདུལ་བྱར་སྨོན་ལམ་གྱི།
དབང་གིས་རྒྱལ་བའི་སྐུར་སྣང་ངོ་། །

༣༦༽ དཔེར་ན་ནམ་མཁའ་ལྡིང་གི་ནི།
མཆོད་སྡོང་བསྒྲུབས་ནས་འདས་གྱུར་པ།
དེ་འདས་ཡུན་རིང་ལོན་ཡང་དེ།
དུག་ལ་སོགས་པ་ཞི་བྱེད་བཞིན། །

༣༧༽ བྱང་ཆུབ་སྤྱོད་པའི་རྗེས་མཐུན་པར།
རྒྱལ་བའི་མཆོད་སྡོང་བསྒྲུབས་པ་ཡང་།
བྱང་ཆུབ་སེམས་དཔའ་མྱ་ངན་ལས།
འདས་ཀྱང་དོན་རྣམས་ཐམས་ཅད་མཛད། །

༣༨༽ སེམས་མེད་པ་ལ་མཆོད་བྱས་པས།
ཇི་ལྟར་འབྲས་བུ་ལྡན་པར་འགྱུར།
གང་ཕྱིར་བཞུགས་པའམ་མྱ་ངན་འདས།
མཚུངས་པ་ཉིད་དུ་བཤད་ཕྱིར་རོ། །

༣༩༽ ཀུན་རྫོབ་བམ་ནི་དེ་ཉིད་དུའང་།
རུང་སྟེ་དེ་འབྲས་ལུང་ལས་ཡིན།
དཔེར་ན་བདེན་པའི་སངས་རྒྱས་ལ།
ཇི་ལྟར་འབྲས་བུར་བཅས་པ་བཞིན། །

༤༠༽ བདེན་པ་མཐོང་བས་གྲོལ་འགྱུར་གྱི།
སྟོང་ཉིད་མཐོང་བས་ཅི་ཞིག་བྱ།
གང་ཕྱིར་ལུང་ལས་ལམ་འདི་ནི།
མེད་པར་བྱང་ཆུབ་མེད་པར་གསུངས། །

༤༡༽ གལ་ཏེ་ཐེག་ཆེན་མ་གྲུབ་ན།
ཁྱོད་ཀྱི་ལུང་ནི་ཇི་ལྟར་གྲུབ།
གང་ཕྱིར་གཉིས་ཀ་ལ་འདི་གྲུབ།
དང་པོ་ཁྱོད་ལ་འདི་མ་གྲུབ། །

༤༢༽ རྐྱེན་གང་གིས་ནི་དེར་ཡིད་ཆེས།
དེ་ནི་ཐེག་ཆེན་ལ་ཡང་མཚུངས།
གཞན་གཉིས་འདོད་པས་བདེན་ན་ནི།
རིག་བྱེད་སོགས་ཀྱང་བདེན་པར་འགྱུར། །

༤༣༽ ཐེག་ཆེན་རྩོད་བཅས་ཕྱིར་ཞེ་ན།
ལུང་ལ་མུ་སྟེགས་པ་རྣམས་དང་།
ལུང་གཞན་ལ་ཡང་རང་གཞན་དག
རྩོད་བཅས་ཡིན་ཕྱིར་དོར་བྱར་འགྱུར། །

༤༤༽ བསྟན་རྩ་དགེ་སློང་ཉིད་ཡིན་ན།
དགེ་སློང་ཉིད་ཀྱང་དཀའ་བར་གནས།
སེམས་ནི་དམིགས་དང་བཅས་རྣམས་ཀྱི།
མྱ་ངན་འདས་པའང་དཀའ་བར་གནས། །

༤༥༽ ཉོན་མོངས་སྤངས་པས་གྲོལ་ན་དེའི།
དེ་མ་ཐག་ཏུ་དེར་འགྱུར་རོ།
ཉོན་མོངས་མེད་ཀྱང་དེ་དག་ལ།
ལས་ཀྱི་ནུས་པ་མཐོང་བ་ཡིན། །

༤༦༽ རེ་ཞིག་ཉེར་ལེན་སྲེད་པ་ནི།
མེད་ཅེས་ངེས་པ་ཉིད་ཅེ་ན།
སྲེད་འདི་ཉོན་མོངས་ཅན་མིན་ཡང་།
ཀུན་རྨོངས་བཞིན་དུ་ཅི་སྟེ་མེད། །

༤༧༽ ཚོར་བའི་རྐྱེན་གྱིས་སྲེད་པ་ཡིན།
ཚོར་བ་དེ་དག་ལ་ཡང་ཡོད།
དམིགས་པ་དང་ནི་བཅས་པའི་སེམས།
འགའ་ཞིག་ལ་ནི་གནས་པར་འགྱུར། །

༤༨༽ སྟོང་ཉིད་དང་ནི་བྲལ་བའི་སེམས།
འགགས་པ་སླར་ཡང་སྐྱེ་འགྱུར་ཏེ།
འདུ་ཤེས་མེད་པའི་སྙོམས་འཇུག་བཞིན།
དེས་ན་སྟོང་ཉིད་བསྒོམ་པར་བྱ། །

༤༩༽ ངག་གང་མདོ་སྡེ་ལ་འཇུག་དེ།
གལ་ཏེ་སངས་རྒྱས་གསུང་འདོད་ན།
ཐེག་ཆེན་ཕལ་ཆེར་ཁྱེད་ཅག་གི།
མདོ་དང་མཚུངས་འདོད་མིན་ནམ་ཅི། །

༥༠༽ གལ་ཏེ་མ་གཏོགས་གཅིག་གིས་ནི།
ཐམས་ཅད་སྐྱོན་དང་བཅས་འགྱུར་ན།
མདོ་མཚུངས་གཅིག་གིས་ཐམས་ཅད་ནི།
རྒྱལ་བས་གསུངས་པ་ཅིས་མ་ཡིན། །

༥༡༽ ངག་གང་འོད་སྲུང་ཆེན་པོ་ལ།
སོགས་པས་གཏིང་དཔོག་མ་གྱུར་པ།
དེ་ནི་ཁྱོད་ཀྱིས་མ་རྟོགས་པས།
གཟུང་བྱ་མིན་པར་སུ་ཞིག་བྱེད། །

༥༢༽ རྨོངས་པས་སྡུག་བསྔལ་ཅན་དོན་དུ།
ཆགས་དང་འཇིགས་མཐའ་ལས་གྲོལ་བ།
འཁོར་བར་གནས་པ་འགྲུབ་གྱུར་པ།
འདི་ནི་སྟོང་ཉིད་འབྲས་བུ་ཡིན། །

༥༣༽ དེ་ལྟར་སྟོང་པ་ཉིད་ཕྱོགས་ལ།
སུན་འབྱིན་པ་ནི་འཐད་མ་ཡིན།
དེས་ན་ཐེ་ཚོམ་མི་ཟ་བར།
སྟོང་པ་ཉིད་ནི་བསྒོམ་པར་བྱ། །

༥༤༽ ཉོན་མོངས་ཤེས་བྱའི་སྒྲིབ་པ་ཡི།
མུན་པའི་གཉེན་པོ་སྟོང་པ་ཉིད།
མྱུར་དུ་ཐམས་ཅད་མཁྱེན་འདོད་པས།
དེ་ནི་ཇི་ལྟར་སྒོམ་མི་བྱེད། །

༥༥༽ དངོས་གང་སྡུག་བསྔལ་སྐྱེད་བྱེད་པ།
དེ་ལ་སྐྲག་པ་སྐྱེ་འགྱུར་ན།
སྟོང་ཉིད་སྡུག་བསྔལ་ཞི་བྱེད་པ།
དེ་ལ་འཇིགས་པ་ཇི་ལྟར་སྐྱེ། །

༥༦༽ གལ་ཏེ་བདག་འགའ་ཡོད་ན་ནི།
ཅི་ཡང་རུང་ལ་འཇིགས་འགྱུར་ན།
བདག་ཉིད་འགའ་ཡང་ཡོད་མིན་པས།
འཇིགས་པར་འགྱུར་བ་སུ་ཞིག་ཡིན། །

༥༧༽ སོ་དང་སྐྲ་སེན་བདག་མ་ཡིན།
བདག་ནི་རུས་པ་ཁྲག་མ་ཡིན།
སྣབས་མིན་བད་ཀན་མ་ཡིན་ཏེ།
ཆུ་སེར་དང་ནི་རྣག་ཀྱང་མིན། །

༥༨༽ བདག་ནི་ཞག་དང་རྔུལ་མིན་ཏེ།
གློ་མཆིན་དག་ཀྱང་བདག་མ་ཡིན།
ནང་ཁྲོལ་གཞན་ཡང་བདག་མིན་ཏེ།
བདག་ནི་ཕྱི་ས་གཅིན་མ་ཡིན། །

༥༩༽ ཤ་དང་པགས་པ་བདག་མིན་ཏེ།
དྲོད་དང་རླུང་ཡང་བདག་མ་ཡིན།
བུ་ག་བདག་མིན་རྣམ་ཀུན་ཏུ།
རྣམ་ཤེས་དྲུག་ཀྱང་བདག་མ་ཡིན། །

༦༠༽ གལ་ཏེ་སྒྲ་ཡི་ཤེས་རྟག་ན།
ཐམས་ཅད་ཚེ་ན་སྒྲ་འཛིན་འགྱུར།
ཤེས་བྱ་མེད་ན་ཅི་རིག་ནས།
གང་གིས་ཤེས་པ་ཞེས་རྗོད་བྱེད། །

༦༡༽ གལ་ཏེ་ཤེས་མེད་ཤེས་ཡིན་ན།
ཤིང་ཡང་ཤེས་པར་ཐལ་བར་འགྱུར།
དེས་ན་ཤེས་བྱ་ཉེར་གནས་པ།
མེད་པར་ཤེས་པ་མེད་ཅེས་ངེས། །

༦༢༽ དེ་ཉིད་ཀྱིས་ནི་གཟུགས་ཤེས་ན།
དེ་ཚེ་ཐོས་པའང་ཅི་སྟེ་མིན།
གལ་ཏེ་སྒྲ་མི་ཉེ་ཕྱིར་ན།
དེས་ན་དེ་ཡི་ཤེས་པའང་མེད། །

༦༣༽ སྒྲ་འཛིན་རང་བཞིན་གང་ཡིན་པ།
དེ་གཟུགས་འཛིན་པར་ཇི་ལྟར་འགྱུར།
གཅིག་ནི་ཕ་དང་བུ་ཉིད་དུ།
བཏགས་ཡིན་ཡང་དག་ཉིད་མིན་ཏེ། །

༦༤༽ འདི་ལྟར་སྙིང་སྟོབས་རྡུལ་དང་ནི།
མུན་པ་བུ་མིན་ཕ་ཡང་མིན།
དེ་ནི་སྒྲ་འཛིན་དང་ལྡན་པའི།
རང་བཞིན་དུ་ནི་མཐོང་མ་ཡིན། །

༦༥༽ གར་མཁན་ལྟ་བུར་ཚུལ་གཞན་གྱིས།
དེ་ཉིད་མཐོང་ན་དེ་རྟག་མིན།
གལ་ཏེ་ཚུལ་གཞན་དེ་ཉིད་ན།
གཅིག་ཉིད་དེ་ནི་སྔོན་མེད་གཅིག །

༦༦༽ གལ་ཏེ་ཚུལ་གཞན་བདེན་མིན་ན།
དེ་ཡི་རང་གི་རང་བཞིན་སྨྲོས།
ཤེས་ཉིད་ཅེ་ན་དེ་ལྟ་ན།
སྐྱེས་ཀུན་གཅིག་ཏུ་ཐལ་བར་འགྱུར། །

༦༧༽ སེམས་པ་སེམས་མེད་དེ་དག་ཀྱང་།
གཅིག་འགྱུར་གང་ཕྱིར་ཡོད་ཉིད་མཚུངས།
གང་ཚེ་བྱེ་བྲག་ཕྱིན་ཅི་ལོག
དེ་ཚེ་འདྲ་བའི་རྟེན་གང་ཡིན། །

༦༨༽ སེམས་མེད་པ་ཡང་བདག་མིན་ཏེ།
སེམས་མེད་ཉིད་ཕྱིར་བུམ་སོགས་བཞིན།
འོན་ཏེ་སེམས་དང་ལྡན་པའི་ཕྱིར།
ཤེས་ན་མི་ཤེས་འཇིག་པར་ཐལ། །

༦༩༽ ཅི་སྟེ་བདག་ལ་འགྱུར་མེད་ན།
སེམས་པས་དེ་ལ་ཅི་ཞིག་བྱས།
དེ་ལྟར་ཤེས་མེད་བྱ་བྲལ་བ།
ནམ་མཁའ་བདག་ཏུ་བྱས་པར་འགྱུར། །

༧༠༽ གལ་ཏེ་བདག་ནི་ཡོད་མིན་ན།
ལས་འབྲས་འབྲེལ་པ་རིགས་མིན་ཏེ།
ལས་བྱས་ནས་ནི་ཞིག་པས་ན།
སུ་ཡི་ལས་སུ་འགྱུར་ཞེ་ན། །

༧༡༽ བྱ་བ་འབྲས་གཞི་ཐ་དད་དང་།
དེར་བདག་བྱེད་པ་མེད་པར་ཡང་།
ཡུ་བུ་གཉིས་ཀ་ལ་གྲུབ་པས།
འདིར་བརྩད་དོན་མེད་མ་ཡིན་ནམ། །

༧༢༽ རྒྱུ་ལྡན་འབྲས་བུ་དང་བཅས་ཞེས།
མཐོང་བ་འདི་ནི་སྲིད་མ་ཡིན།
རྒྱུད་གཅིག་ལ་ནི་བརྟེན་ནས་སུ།
བྱེད་པོ་སྤྱོད་པོ་ཞེས་བྱར་བསྟན། །

༧༣༽ འདས་དང་མ་འོངས་པ་ཡི་སེམས།
བདག་མིན་དེ་ནི་མེད་པའི་ཕྱིར།
འོན་ཏེ་སྐྱེས་སེམས་བདག་ཡིན་ན།
དེ་ཞིག་ན་ཡང་བདག་མེད་དོ། །

༧༤༽ དཔེར་ན་ཆུ་ཤིང་སྡོང་པོ་དག
ཆ་ཤས་ཕྱེ་ན་འགའ་མེད་པ།
དེ་བཞིན་རྣམ་པར་དཔྱད་པ་ཡིས།
བཙལ་ན་བདག་ཀྱང་ཡང་དག་མིན། །

༧༥༽ གལ་ཏེ་སེམས་ཅན་ཡོད་མིན་ན།
སུ་ལ་སྙིང་རྗེ་བྱ་ཞེ་ན།
འབྲས་བུའི་དོན་དུ་ཁས་བླངས་པའི།
རྨོངས་པས་བཏགས་པ་གང་ཡིན་པའོ། །

༧༦༽ སེམས་ཅན་མེད་འབྲས་སུ་ཡི་ཡིན།
བདེན་ཏེ་འོན་ཀྱང་རྨོངས་ལས་འདོད།
སྡུག་བསྔལ་ཉེ་བར་ཞི་དོན་དུ།
འབྲས་བུའི་རྨོངས་པ་བཟློག་མི་བྱ། །

༧༧༽ སྡུག་བསྔལ་རྒྱུ་ཡི་ང་རྒྱལ་ནི།
བདག་ཏུ་རྨོངས་པས་འཕེལ་བར་འགྱུར།
དེ་ལས་ཀྱང་བཟློག་མེད་ཅེ་ན།
བདག་མེད་བསྒོམ་པ་མཆོག་ཡིན་ནོ། །

༧༨༽ ལུས་ནི་རྐང་པ་བྱིན་པ་མིན།
བརླ་དང་རྐེད་པའང་ལུས་མ་ཡིན།
ལྟོ་དང་རྒྱབ་ཀྱང་ལུས་མིན་ཏེ།
བྲང་དང་དཔུང་པའང་ལུས་མ་ཡིན། །

༧༩༽ རྩིབ་ལོགས་ལག་པའང་ལུས་མིན་ཏེ།
མཆན་ཁུང་ཕྲག་པའང་ལུས་མ་ཡིན།
ནང་ཁྲོལ་རྣམས་ཀྱང་དེ་མིན་ལ།
མགོ་དང་མགྲིན་པའང་ལུས་མིན་ན།
འདི་ལ་ལུས་ནི་གང་ཞིག་ཡིན། །

༨༠༽ གལ་ཏེ་ལུས་འདི་ཐམས་ཅད་ལ།
ཕྱོགས་རེ་ཡིས་ནི་གནས་གྱུར་ན།
ཆ་རྣམས་ཆ་ལ་གནས་འགྱུར་མོད།
དེ་རང་ཉིད་ནི་གང་ན་གནས། །

༨༡༽ གལ་ཏེ་བདག་ཉིད་ཀུན་གྱི་ལུས།
ལག་སོགས་རྣམས་ལ་གནས་ན་ནི།
ལག་སོགས་དེ་དག་ཇི་སྙེད་པ།
དེ་སྙེད་ཀྱི་ནི་ལུས་སུ་འགྱུར། །

༨༢༽ ཕྱི་དང་ནང་དུ་ལུས་མེད་ན།
ཇི་ལྟར་ལག་སོགས་ལ་ལུས་ཡོད།
ལག་སོགས་རྣམས་ལས་གཞན་མེད་ན།
དེ་ནི་ཇི་ལྟར་ཡོད་པ་ཡིན། །

༨༣༽ དེས་ན་ལུས་མེད་ལག་སོགས་ལ།
རྨོངས་པ་ཡི་ནི་ལུས་བློར་འགྱུར།
དབྱིབས་སོགས་བཀོད་པའི་ཁྱད་པར་གྱིས།
ཐོ་ཡོར་ལ་ནི་མི་བློ་བཞིན། །

༨༤༽ ཇི་སྲིད་རྐྱེན་ཚོགས་དེ་སྲིད་དུ།
ལུས་ནི་སྐྱེས་བུ་ལྟར་སྣང་བ།
དེ་བཞིན་ཇི་སྲིད་ལག་སོགས་ལ།
དེ་ཡོད་དེ་སྲིད་དེར་ལུས་སྣང་། །

༨༥༽ དེ་བཞིན་སོར་མོའི་ཚོགས་ཡིན་ཕྱིར།
ལག་པའང་གང་ཞིག་ཡིན་པར་འགྱུར།
དེ་ཡང་ཚིགས་ཀྱི་ཚོགས་ཡིན་ཕྱིར།
ཚིགས་ཀྱང་རང་གི་ཆ་ཕྱེ་བས། །

༨༦༽ ཆ་ཡང་རྡུལ་དུ་ཕྱེ་བས་ཏེ།
རྡུལ་དེའང་ཕྱོགས་ཆའི་དབྱེ་བ་ཡིས།
ཕྱོགས་དབྱེའང་ཆ་ཤས་དང་བྲལ་ཕྱིར།
མཁའ་བཞིན་དེས་ན་རྡུལ་ཡང་མེད། །

༨༧༽ དེ་ལྟར་རྨི་ལམ་ལྟ་བུ་ཡི།
གཟུགས་ལ་དཔྱོད་ལྡན་སུ་ཞིག་ཆགས།
གང་ཚེ་དེ་ལྟར་ལུས་མེད་པ།
དེ་ཚེ་སྐྱེས་གང་བུད་མེད་གང་། །

༨༨༽ སྡུག་བསྔལ་དེ་ཉིད་དུ་ཡོད་ན།
ཅི་སྟེ་རབ་དགའ་ལ་མི་གནོད།
བདེ་ན་མྱ་ངན་གདུང་སོགས་ལ།
ཞིམ་སོགས་ཅི་སྟེ་དགའ་མི་བྱེད། །

༨༩༽ སྟོབས་དང་ལྡན་པས་ཟིལ་མནན་ཕྱིར།
གལ་ཏེ་དེ་མྱོང་མ་ཡིན་ན།
གང་ཞིག་ཉམས་མྱོང་བདག་ཉིད་མིན།
དེ་ཚེ་ཚོར་བ་ཇི་ལྟར་ཡིན། །

༩༠༽ སྡུག་བསྔལ་ཕྲ་མོ་ཉིད་དུ་ཡོད།
འདི་ཡི་རགས་པ་བསལ་མིན་ནམ།
དེ་ནི་དེ་ལས་གཞན་དགའ་ཙམ།
ཞེ་ན་ཕྲ་ཉིད་དེ་ཡང་དེའི། །

༩༡༽ གལ་ཏེ་འགལ་རྐྱེན་སྐྱེས་པས་ན།
སྡུག་བསྔལ་སྐྱེས་པ་མིན་ན་ནི།
ཚོར་བར་རྟོག་པ་མངོན་ཞེན་ཉིད།
ཡིན་ཅེས་བྱ་བར་གྲུབ་མིན་ནམ། །

༩༢༽ དེ་ཉིད་ཕྱིར་ན་འདི་ཡི་ནི།
གཉེན་པོ་རྣམ་དཔྱད་འདི་བསྒོམ་སྟེ།
རྣམ་བརྟགས་ཞིང་ལས་བྱུང་བ་ཡི།
བསམ་གཏན་རྣལ་འབྱོར་པ་ཡི་ཟས། །

༩༣༽ གལ་ཏེ་དབང་དོན་བར་བཅས་ན།
དེ་དག་གང་དུ་འཕྲད་པར་འགྱུར།
བར་མེད་ན་ཡང་གཅིག་ཉིད་དེ།
གང་ཞིག་གང་དང་འཕྲད་པར་འགྱུར། །

༩༤༽ རྡུལ་ཕྲན་རྡུལ་ཕྲན་ལ་འཇུག་མེད།
དེ་ནི་སྐབས་མེད་མཉམ་པ་ཡིན།
མ་ཞུགས་པ་ལ་འདྲེས་མེད་ཅིང་།
མ་འདྲེས་པ་ལ་ཕྲད་པ་མེད། །

༩༥༽ ཆ་མེད་པ་ལའང་ཕྲད་པ་ཞེས།
བྱ་བ་ཇི་ལྟར་འཐད་པར་འགྱུར།
ཕྲད་པ་དང་ནི་ཆ་མེད་པར།
གལ་ཏེ་མཐོང་ན་བསྟན་པར་གྱིས། །

༩༦༽ རྣམ་ཤེས་ལུས་མེད་པ་ལ་ནི།
འཕྲད་པ་འཐད་པ་མ་ཡིན་ཉིད།
ཚོགས་པའང་དངོས་པོ་མེད་ཕྱིར་ཏེ།
སྔར་ནི་ཇི་ལྟར་རྣམ་དཔྱད་བཞིན། །

༩༧༽ དེ་ལྟར་རེག་པ་ཡོད་མིན་ན།
ཚོར་བ་གང་ལས་འབྱུང་བར་འགྱུར།
ངལ་འདི་ཅི་ཡི་དོན་དུ་ཡིན།
གང་གིས་གང་ལ་གནོད་པར་འགྱུར། །

༩༨༽ གང་ཚེ་ཚོར་པོ་འགའ་མེད་ཅིང་།
ཚོར་བའང་ཡོད་པ་མ་ཡིན་པ།
དེ་ཚེ་གནས་སྐབས་འདི་མཐོང་ནས།
སྲེད་པ་ཅི་ཕྱིར་ལྡོག་མི་འགྱུར། །

༩༩༽ མཐོང་བ་འམ་ནི་རེག་པ་ཡང་།
རྨི་ལམ་སྒྱུ་འདྲའི་བདག་ཉིད་ཀྱིས།
སེམས་དང་ལྷན་ཅིག་སྐྱེས་པའི་ཕྱིར།
ཚོར་བ་དེ་ཡིས་མཐོང་མ་ཡིན། །

༡༠༠༽ སྔར་དང་ཕྱི་མར་སྐྱེས་པས་ཀྱང་།
དྲན་པར་འགྱུར་གྱི་མྱོང་མ་ཡིན།
རང་གིས་བདག་ཉིད་མྱོང་མིན་ལ།
གཞན་དག་གིས་ཀྱང་མྱོང་མ་ཡིན། །

༡༠༡༽ ཚོར་པོ་འགའ་ཡང་ཡོད་མིན་ཏེ།
དེས་ན་ཚོར་བ་དེ་ཉིད་མིན།
དེ་ལྟར་བདག་མེད་ཚོགས་འདི་ལ།
འདི་ཡིས་ཅི་སྟེ་གནོད་པར་བྱས། །

༡༠༢༽ ཡིད་ནི་དབང་རྣམས་ལ་མི་གནས།
གཟུགས་སོགས་ལ་མིན་བར་ནའང་མིན།
ནང་ནའང་སེམས་མིན་ཕྱི་མིན་ཞིང་།
གཞན་དུ་ཡང་ནི་རྙེད་མ་ཡིན། །

༡༠༣༽ གང་ཞིག་ལུས་མིན་གཞན་དུ་མིན།
འདྲེས་མིན་ལོགས་སུའང་འགར་མེད་པ།
དེ་ནི་ཅུང་ཟད་མིན་དེའི་ཕྱིར།
སེམས་ཅན་རང་བཞིན་མྱ་ངན་འདས། །

༡༠༤༽ ཤེས་བྱ་ལས་སྔར་ཤེས་ཡོད་ན།
དེ་ནི་ཅི་ལ་དམིགས་ནས་སྐྱེ།
ཤེས་དང་ཤེས་བྱ་ལྷན་ཅིག་ན།
དེ་ནི་ཅི་ལ་དམིགས་ནས་སྐྱེ། །

༡༠༥༽ འོན་ཏེ་ཤེས་བྱའི་ཕྱིས་ཡོད་ན།
དེ་ཚེ་ཤེས་པ་གང་ལས་སྐྱེ།
དེ་ལྟར་ཆོས་རྣམས་ཐམས་ཅད་ཀྱི།
སྐྱེ་བ་རྟོག་པར་འགྱུར་མ་ཡིན། །

༡༠༦༽ གལ་ཏེ་དེ་ལྟར་ཀུན་རྫོབ་མེད།
དེ་ལ་བདེན་གཉིས་ག་ལ་ཡོད།
དེ་ཡང་ཀུན་རྫོབ་གཞན་གྱིས་ན།
སེམས་ཅན་མྱ་ངན་ག་ལ་འདའ། །

༡༠༧༽ འདི་ནི་གཞན་སེམས་རྣམ་རྟོག་སྟེ།
དེ་ནི་རང་གི་ཀུན་རྫོབ་མིན།
ཕྱིས་དེ་ངེས་ན་དེ་ཡོད་དེ།
མིན་ན་ཀུན་རྫོབ་མེད་པ་ཉིད། །

༡༠༨༽ རྟོག་དང་བརྟག་པར་བྱ་བ་དག
གཉིས་པོ་ཕན་ཚུན་བརྟེན་པ་ཡིན།
ཇི་ལྟར་གྲགས་པ་ལ་བརྟེན་ནས།
རྣམ་པར་དཔྱད་པ་ཐམས་ཅད་བརྗོད། །

༡༠༩༽ གང་ཚེ་རྣམ་པར་དཔྱད་པ་ཡི།
རྣམ་དཔྱོད་ཀྱིས་ནི་དཔྱོད་བྱེད་ན།
དེ་ཚེ་རྣམ་དཔྱོད་དེ་ཡང་ནི།
རྣམ་དཔྱོད་ཕྱིར་ན་ཐུག་པ་མེད། །

༡༡༠༽ དཔྱད་བྱ་རྣམ་པར་དཔྱད་བྱས་ན།
རྣམ་དཔྱོད་ལ་ནི་རྟེན་ཡོད་མིན།
རྟེན་མེད་ཕྱིར་ན་མི་སྐྱེ་སྟེ།
དེ་ཡང་མྱ་ངན་འདས་པར་བརྗོད། །

༡༡༡༽ གང་གི་ལྟར་ན་འདི་གཉིས་བདེན།
དེ་ཉིད་ཤིན་ཏུ་དཀའ་བར་གནས།
གལ་ཏེ་ཤེས་དབང་ལས་དོན་གྲུབ།
ཤེས་ཡོད་ཉིད་ལ་རྟེན་ཅི་ཡོད། །

༡༡༢༽ འོན་ཏེ་ཤེས་བྱ་ལས་ཤེས་གྲུབ།
ཤེས་བྱ་ཡོད་ལ་རྟེན་ཅི་ཡོད།
དེ་སྟེ་ཕན་ཚུན་དབང་གིས་ཡོད།
གཉིས་ཀ་ཡང་ནི་མེད་པར་འགྱུར། །

༡༡༣༽ གལ་ཏེ་བུ་མེད་ཕ་མིན་ན།
བུ་ཉིད་གང་ལས་བྱུང་བ་ཡིན།
བུ་མེད་པར་ནི་ཕ་མེད་པ།
དེ་བཞིན་དེ་གཉིས་མེད་པ་ཉིད། །

༡༡༤༽ མྱུ་གུ་ས་བོན་ལས་སྐྱེ་ཞིང་།
ས་བོན་དེ་ཉིད་ཀྱིས་རྟོགས་བཞིན།
ཤེས་བྱ་ལས་སྐྱེས་ཤེས་པ་ཡིས།
དེ་ཡོད་པ་ནི་ཅིས་མི་རྟོགས། །

༡༡༥༽ མྱུ་གུ་ལས་གཞན་ཤེས་པ་ཡིས།
ས་བོན་ཡོད་ཅེས་རྟོགས་འགྱུར་ན།
གང་ཕྱིར་ཤེས་བྱ་དེ་རྟོགས་པར།
ཤེས་པ་ཡོད་ཉིད་གང་ལས་རྟོགས། །

༡༡༦༽ རེ་ཞིག་འཇིག་རྟེན་མངོན་སུམ་གྱིས།
རྒྱུ་རྣམས་ཐམས་ཅད་མཐོང་བ་ཡིན།
པདྨའི་སྡོང་བུ་སོགས་དབྱེ་ནི།
རྒྱུ་ཡི་དབྱེ་བས་བསྐྱེད་པ་ཡིན། །

༡༡༧༽ རྒྱུ་དབྱེ་གང་གིས་བྱས་ཤེ་ན།
སྔར་གྱི་རྒྱུ་དབྱེ་ཉིད་ལས་སོ།
ཅི་ཕྱིར་རྒྱུ་ཡི་འབྲས་བསྐྱེད་ནུས།
སྔར་གྱི་རྒྱུ་ཡི་མཐུ་ཉིད་ལས། །

༡༡༨༽ དབང་ཕྱུག་འགྲོ་བའི་རྒྱུ་ཡིན་ན།
རེ་ཞིག་དབང་ཕྱུག་གང་ཡིན་སྨྲོས།
འབྱུང་རྣམས་ཤེ་ན་དེ་ལྟ་མོད།
མིང་ཙམ་ལ་ཡང་ཅི་ཞིག་ངལ། །

༡༡༩༽ འོན་ཀྱང་ས་སོགས་དུ་མ་དང་།
མི་རྟག་གཡོ་མེད་ལྷ་མིན་ཞིང་།
འགོམ་བྱ་ཉིད་དང་མི་གཙང་བས།
དེ་ནི་དབང་ཕྱུག་ཉིད་མ་ཡིན། །

༡༢༠༽ དབང་ཕྱུག་མཁའ་མིན་གཡོ་མེད་ཕྱིར།
བདག་མིན་སྔར་ནས་བཀག་ཟིན་ཕྱིར།
བསམ་མིན་པ་ཡི་བྱེད་པོ་ཡང་།
བསམ་མིན་བརྗོད་པས་ཅི་ཞིག་བྱ། །

༡༢༡༽ དེས་བསྐྱེད་འདོད་པའང་གང་ཞིག་ཡིན།
བདག་ནི་དེ་དང་ས་སོགས་དང་།
དབང་ཕྱུག་ངོ་བོའང་རྟག་མིན་ནམ།
ཤེས་པ་ཤེས་བྱ་ལས་སྐྱེས་དང་། །

༡༢༢༽ ཐོག་མེད་བདེ་སྡུག་ལས་ལས་ཡིན།
དེ་བས་གང་ཞིག་སྐྱེད་པ་སྨྲོས།
རྒྱུ་ལ་ཐོག་མ་ཡོད་མིན་ན།
འབྲས་བུའི་ཐོག་མ་ག་ལ་ཡོད། །

༡༢༣༽ རྟག་ཏུ་ཅི་ཕྱིར་བྱེད་མིན་ཏེ།
དེ་ནི་གཞན་ལ་ལྟོས་པ་མིན།
དེས་བྱས་མིན་གཞན་ཡོད་མིན་ན།
དེས་འདི་གང་ལ་ལྟོས་པར་འགྱུར། །

༡༢༤༽ གལ་ཏེ་ལྟོས་ན་ཚོགས་པ་ཉིད།
རྒྱུ་ཡིན་འགྱུར་གྱི་དབང་ཕྱུག་མིན།
ཚོགས་ན་མི་སྐྱེ་དབང་མེད་ཅིང་།
དེ་མེད་པར་ནི་སྐྱེ་དབང་མེད། །

༡༢༥༽ གལ་ཏེ་དབང་ཕྱུག་མི་འདོད་བཞིན།
བྱེད་ན་གཞན་གྱི་དབང་དུ་ཐལ།
འདོད་ནའང་འདོད་ལ་རག་ལས་འགྱུར།
བྱེད་ནའང་དབང་ཕྱུག་ག་ལ་ཡིན། །

༡༢༦༽ གང་དག་རྡུལ་ཕྲན་རྟག་སྨྲ་བ།
དེ་དག་ཀྱང་ནི་སྔར་བཟློགས་ཟིན།
གཙོ་བོ་རྟག་པ་འགྲོ་བ་ཡི།
རྒྱུ་ཡིན་པར་ནི་གྲངས་ཅན་འདོད། །

༡༢༧༽ སྙིང་སྟོབས་རྡུལ་དང་མུན་པ་ཞེས།
བྱ་བའི་ཡོན་ཏན་མཉམ་གནས་ནི།
གཙོ་བོ་ཞེས་བྱར་རབ་བརྗོད་དེ།
མི་མཉམ་འགྲོ་བ་ཡིན་པར་བརྗོད། །

༡༢༨༽ གཅིག་ལ་རང་བཞིན་གསུམ་ཉིད་ནི།
རིགས་མིན་དེས་ན་དེ་ཡོད་མིན།
དེ་བཞིན་ཡོན་ཏན་ཡོད་མིན་ཏེ།
དེ་ཡང་སོ་སོར་རྣམ་གསུམ་ཕྱིར། །

༡༢༩༽ ཡོན་ཏན་མེད་ན་སྒྲ་སོགས་ཀྱང་།
ཡོད་ཉིད་ཤིན་ཏུ་རྒྱང་རིང་འགྱུར།
སེམས་མེད་གོས་ལ་སོགས་པ་ལ།
བདེ་སོགས་ཡོད་པ་སྲིད་པའང་མིན། །

༡༣༠༽ དངོས་རྣམས་དེ་རྒྱུའི་རང་བཞིན་ན།
དངོས་པོ་རྣམ་དཔྱད་ཟིན་མིན་ནམ།
ཁྱོད་ཀྱི་རྒྱུ་ཡང་བདེ་སོགས་ཉིད།
དེ་ལས་སྣམ་སོགས་འབྱུང་བའང་མེད། །

༡༣༡༽ སྣམ་སོགས་ལས་ནི་བདེ་སོགས་ཡིན།
དེ་མེད་ཕྱིར་ན་བདེ་སོགས་མེད།
བདེ་སོགས་རྟག་པ་ཉིད་དུ་ཡང་།
ནམ་ཡང་དམིགས་པ་ཡོད་མ་ཡིན། །

༡༣༢༽ བདེ་སོགས་གསལ་བ་ཡོད་ཉིད་ན།
མྱོང་བ་ཅི་ཕྱིར་འཛིན་མ་ཡིན།
དེ་ཉིད་ཕྲ་མོར་གྱུར་ན་དེ།
རགས་དང་ཕྲ་བའང་ཇི་ལྟར་ཡིན། །

༡༣༣༽ རགས་པ་དོར་ནས་ཕྲ་འགྱུར་བས།
ཕྲ་རགས་དེ་དག་མི་རྟག་ཉིད།
དེ་བཞིན་དངོས་པོ་ཐམས་ཅད་ནི།
མི་རྟག་ཉིད་དུ་ཅིས་མི་འདོད། །

༡༣༤༽ རགས་པ་བདེ་ལས་གཞན་མིན་ན།
བདེ་བ་གསལ་བ་མི་རྟག་ཉིད།
གལ་ཏེ་མེད་པ་འགའ་ཡང་ནི།
སྐྱེ་མིན་མེད་ཕྱིར་ཞེས་འདོད་ན། །

༡༣༥༽ གསལ་བ་མེད་པར་སྐྱེ་བར་ནི།
ཁྱོད་མི་འདོད་ཀྱང་གནས་པ་ཉིད།
གལ་ཏེ་རྒྱུ་ལ་འབྲས་གནས་ན།
ཟན་ཟ་མི་གཙང་ཟ་བར་འགྱུར། །

༡༣༦༽ རས་ཀྱི་རིན་གྱིས་རས་བལ་གྱི།
ས་བོན་ཉོས་ལ་བགོ་བར་གྱིས།
འཇིག་རྟེན་རྨོངས་པས་མ་མཐོང་ན།
དེ་ཉིད་ཤེས་ཀྱིས་བཞག་དེ་ཉིད། །

༡༣༧༽ ཤེས་དེ་འཇིག་རྟེན་ལ་ཡང་ནི།
ཡོད་པ་ཅི་སྟེ་མཐོང་མ་ཡིན།
འཇིག་རྟེན་ཚད་མ་ཉིད་མིན་ན།
གསལ་བ་མཐོང་བའང་བདེན་མ་ཡིན། །

༡༣༨༽ གལ་ཏེ་ཚད་མ་ཚད་མིན་ན།
དེས་གཞལ་རྫུན་པར་མི་འགྱུར་རམ།
དེ་ཉིད་དུ་ནི་སྟོང་པ་ཉིད།
སྒོམ་པ་དེ་ཕྱིར་མི་འཐད་འགྱུར། །

༡༣༩༽ བརྟགས་པའི་དངོས་ལ་མ་རེག་པར།
དེ་ཡི་དངོས་མེད་འཛིན་མ་ཡིན།
དེ་ཕྱིར་རྫུན་པའི་དངོས་གང་ཡིན།
དེ་ཡི་དངོས་མེད་གསལ་བར་བརྫུན། །

༡༤༠༽ དེས་ན་རྨི་ལམ་བུ་ཤི་ལ།
དེ་མེད་སྙམ་པའི་རྣམ་རྟོག་ནི།
དེ་ཡོད་རྣམ་པར་རྟོག་པ་ཡི།
གེགས་ཡིན་དེ་ཡང་བརྫུན་པ་ཡིན། །

༡༤༡༽ དེ་བས་དེ་ལྟར་རྣམ་དཔྱད་པས།
འགའ་ཡང་རྒྱུ་མེད་ཡོད་མ་ཡིན།
སོ་སོ་བ་འམ་འདུས་པ་ཡི།
རྐྱེན་རྣམས་ལ་ཡང་གནས་མ་ཡིན། །

༡༤༢༽ གཞན་ནས་འོངས་པའང་མ་ཡིན་ལ།
གནས་པ་མ་ཡིན་འགྲོ་མ་ཡིན།
རྨོངས་པས་བདེན་པར་གང་བྱས་འདི།
སྒྱུ་མ་ལས་ནི་ཁྱད་ཅི་ཡོད། །

༡༤༣༽ སྒྱུ་མས་སྤྲུལ་པ་གང་ཡིན་དང་།
རྒྱུ་རྣམས་ཀྱིས་ནི་གང་སྤྲུལ་པ།
དེ་ནི་གང་ནས་འོངས་གྱུར་ཅིང་།
གང་དུ་འགྲོ་བའང་བརྟག་པར་གྱིས། །

༡༤༤༽ གང་ཞིག་གང་ནི་ཉེ་བ་ཡིས།
མཐོང་འགྱུར་དེ་མེད་ན་མིན་པ།
བཅོས་བུ་གཟུགས་བརྙན་དང་མཚུངས་པ།
དེ་ལ་བདེན་ཉིད་ཇི་ལྟར་ཡོད། །

༡༤༥༽ དངོས་པོ་ཡོད་པར་གྱུར་པ་ལ།
རྒྱུ་ཡིས་དགོས་པ་ཅི་ཞིག་ཡོད།
འོན་ཏེ་དེ་ནི་མེད་ན་ཡང་།
རྒྱུ་ཡིས་དགོས་པ་ཅི་ཞིག་ཡོད། །

༡༤༦༽ བྱེ་བ་བརྒྱ་ཕྲག་རྒྱུ་ཡིས་ཀྱང་།
དངོས་པོ་མེད་པ་བསྒྱུར་དུ་མེད།
གནས་སྐབས་དེ་དངོས་ཇི་ལྟར་ཡིན།
དངོས་འགྱུར་གཞན་ཡང་གང་ཞིག་ཡིན། །

༡༤༧༽ མེད་ཚེ་དངོས་ཡོད་སྲིད་མིན་ན།
དངོས་པོ་ཡོད་པར་ནམ་ཞིག་འགྱུར།
དངོས་པོ་སྐྱེས་པར་མ་གྱུར་པར།
དངོས་མེད་དང་ནི་འབྲལ་མི་འགྱུར། །

༡༤༨༽ དངོས་མེད་དང་ནི་མ་བྲལ་ན།
དངོས་པོ་ཡོད་པའི་སྐབས་མི་སྲིད།
དངོས་པོའང་མེད་པར་འགྱུར་མིན་ཏེ།
རང་བཞིན་གཉིས་སུ་ཐལ་འགྱུར་ཕྱིར། །

༡༤༩༽ དེ་ལྟར་འགག་པ་ཡོད་མིན་ཞིང་།
དངོས་པོའང་ཡོད་མིན་དེ་ཡི་ཕྱིར།
འགྲོ་བ་འདི་དག་ཐམས་ཅད་ནི།
རྟག་ཏུ་མ་སྐྱེས་མ་འགག་ཉིད། །

༡༥༠༽ འགྲོ་བ་རྨི་ལམ་ལྟ་བུ་སྟེ།
རྣམ་པར་དཔྱད་ན་ཆུ་ཤིང་འདྲ།
མྱ་ངན་འདས་དང་མ་འདས་པའང་།
དེ་ཉིད་དུ་ནི་ཁྱད་པར་མེད། །

༡༥༡༽ དེ་ལྟར་སྟོང་པའི་དངོས་རྣམས་ལ།
ཐོབ་པ་ཅི་ཡོད་ཤོར་ཅི་ཡོད།
གང་གིས་རིམ་གྲོ་བྱས་པ་འམ།
ཡོངས་སུ་བརྙས་པའང་ཅི་ཞིག་ཡོད། །

༡༥༢༽ བདེ་བའམ་སྡུག་བསྔལ་གང་ལས་ཡིན།
མི་དགར་ཅི་ཡོད་དགར་ཅི་ཡོད།
དེ་ཉིད་དུ་ནི་བཙལ་བྱས་ན།
གང་ཞིག་སྲེད་ཅིང་གང་ལ་སྲེད། །

༡༥༣༽ དཔྱད་ན་གསོན་པོའི་འཇིག་རྟེན་འདི།
གང་ཞིག་འདིར་ནི་འཆི་འགྱུར་ཏེ།
འབྱུང་འགྱུར་གང་ཡིན་བྱུང་གྱུར་གང་།
གཉེན་དང་བཤེས་ཀྱང་གང་ཞིག་ཡིན། །

༡༥༤༽ ཐམས་ཅད་ནམ་མཁའ་འདྲ་བར་ནི།
བདག་འདྲས་ཡོངས་སུ་གཟུང་བར་གྱིས།
བདག་ཉིད་བདེ་བར་འདོད་རྣམས་ནི།
འཐབ་དང་སྤྲོ་བའི་རྒྱུ་དག་གིས། །

༡༥༥༽ རབ་ཏུ་འཁྲུག་དང་དགའ་བར་བྱེད།
མྱ་ངན་འབད་རྩོལ་རྩོད་པ་དང་།
ཕན་ཚུན་གཅོད་དང་འབིགས་པ་དང་།
སྡིག་དག་གིས་ནི་ཚེགས་ཆེན་འཚོ། །

༡༥༦༽ བདེ་འགྲོར་ཡང་དང་ཡང་འོངས་ཏེ།
བདེ་བ་མང་པོ་སྤྱད་སྤྱད་ནས།
ཤི་ནས་ངན་སོང་སྡུག་བསྔལ་ནི།
ཡུན་རིང་མི་བཟད་རྣམས་སུ་ལྟུང་། །

༡༥༧༽ སྲིད་པ་ན་ནི་གཡང་ས་མང་།
དེར་ནི་དེ་ཉིད་མིན་འདི་འདྲ།
དེར་ཡང་ཕན་ཚུན་འགལ་བས་ན།
སྲིད་ན་དེ་ཉིད་འདི་འདྲ་མེད། །

༡༥༨༽ དེར་ཡང་དཔེ་མེད་མི་བཟད་པའི།
སྡུག་བསྔལ་རྒྱ་མཚོ་མཐའ་ལས་འདས།
དེར་ནི་དེ་ལྟར་སྟོབས་ཆུང་ཞིང་།
དེར་ནི་ཚེ་ཡང་ཐུང་བ་ཉིད། །

༡༥༩༽ དེར་ཡང་གསོན་དང་ནད་མེད་ཀྱི།
བྱེད་དང་བཀྲེས་དང་ངལ་བ་དང་།
གཉིད་དང་འཚེ་དང་དེ་བཞིན་དུ།
བྱིས་དང་འགྲོགས་པ་དོན་མེད་ཀྱིས། །

༡༦༠༽ ཚེ་ནི་དོན་མེད་མྱུར་འདའ་ཡི།
རྣམ་དཔྱོད་ཤིན་ཏུ་རྙེད་པར་དཀའ།
དེར་ཡང་རྣམ་གཡེང་གོམས་པ་ནི།
བཟློག་པའི་ཐབས་ནི་ག་ལ་ཡོད། །

༡༦༡༽ དེར་ཡང་ངན་སོང་ཆེན་པོར་ནི།
ལྟུང་ཕྱིར་བདུད་ནི་བརྩོན་པར་བྱེད།
དེར་ནི་ལོག་པའི་ལམ་མང་ཞིང་།
ཐེ་ཚོམ་ལས་ཀྱང་བརྒལ་དཀའ་སྟེ། །

༡༦༢༽ སླར་ཡང་དལ་བ་རྙེད་དཀའ་ཞིང་།
སངས་རྒྱས་འབྱུང་རྙེད་ཤིན་ཏུ་དཀའ།
ཉོན་མོངས་ཆུ་བོ་སྤང་དཀའ་སྟེ།
ཨེ་མ་སྡུག་བསྔལ་བརྒྱུད་པར་འགྱུར། །

༡༦༣༽ དེ་ལྟར་ཤིན་ཏུ་སྡུག་བསྔལ་ཡང་།
རང་སྡུག་མི་མཐོང་གང་ཡིན་པ།
སྡུག་བསྔལ་ཆུ་བོར་གནས་འདི་དག
ཀྱི་ཧུད་མྱ་ངན་བྱ་བར་འོས། །

༡༦༤༽ དཔེར་ན་འགའ་ཞིག་ཡང་ཡང་ཁྲུས།
བྱས་ཏེ་ཡང་ཡང་མེར་འཇུག་པ།
དེ་ལྟར་ཤིན་ཏུ་སྡུག་བསྔལ་བར།
གནས་ཀྱང་བདག་ཉིད་བདེར་རློམ་བཞིན། །

༡༦༥༽ དེ་ལྟར་རྒ་དང་འཆི་མེད་པ།
བཞིན་དུ་སྤྱོད་པས་གནས་རྣམས་ལ།
དང་པོ་ཉིད་དུ་བསད་བྱས་ནས།
ངན་སོང་ལྟུང་བ་མི་བཟད་འོང་། །

༡༦༦༽ དེ་ལྟར་སྡུག་བསྔལ་མེས་གདུངས་ལ།
བསོད་ནམས་སྤྲིན་ལས་ལེགས་བྱུང་བའི།
རང་གི་བདེ་བའི་ཚོགས་ཆར་གྱིས།
ཞི་བྱེད་པར་བདག་ནམ་ཞིག་འགྱུར། །

༡༦༧༽ ནམ་ཞིག་དམིགས་པ་མེད་ཚུལ་དུ།
གུས་པས་བསོད་ནམས་ཚོགས་བསགས་ཏེ།
དམིགས་པས་ཕུང་བར་གྱུར་རྣམས་ལ།
སྟོང་པ་ཉིད་ནི་སྟོན་པར་འགྱུར། །

*** ༡༠ བསྔོ་བ། ***
༡༽ བདག་གིས་བྱང་ཆུབ་སྤྱོད་པ་ལ།
འཇུག་པ་རྣམ་པར་བརྩམས་པ་ཡི།
དགེ་བ་གང་དེས་འགྲོ་བ་ཀུན།
བྱང་ཆུབ་སྤྱོད་ལ་འཇུག་པར་ཤོག །

༢༽ ཕྱོགས་རྣམས་ཀུན་ན་ལུས་དང་སེམས།
སྡུག་བསྔལ་ནད་པ་ཇི་སྙེད་པ།
དེ་དག་བདག་གི་བསོད་ནམས་ཀྱིས།
བདེ་དགའ་རྒྱ་མཚོ་ཐོབ་པར་ཤོག །

༣༽ དེ་དག་འཁོར་བ་ཇི་སྲིད་དུ།
ནམ་ཡང་བདེ་ལས་ཉམས་མ་གྱུར།
འགྲོ་བས་བྱང་ཆུབ་སེམས་དཔའ་ཡི།
བདེ་བ་རྒྱུན་མི་འཆད་ཐོབ་ཤོག །

༤༽ འཇིག་རྟེན་ཁམས་ན་དམྱལ་བ་དག
གང་དག་ཇི་སྙེད་ཡོད་པ་རྣམས།
དེ་དག་ཏུ་ནི་ལུས་ཅན་རྣམས།
བདེ་ཅན་བདེ་བས་དགའ་བར་ཤོག །

༥༽ གྲང་བས་ཉམ་ཐག་དྲོ་ཐོབ་ཤོག
བྱང་ཆུབ་སེམས་དཔའི་སྤྲིན་ཆེན་ལས།
བྱུང་བའི་ཆུ་བོ་མཐའ་ཡས་ཀྱིས།
ཚ་བས་ཉམ་ཐག་བསིལ་བར་ཤོག །

༦༽ རལ་གྲི་ལོ་མའི་ནགས་ཚལ་ཡང་།
དེ་ལ་དགའ་ཚལ་སྡུག་གུར་ཤོག
ཤལ་མ་ལི་ཡི་སྡོང་པོ་ཡང་།
དཔག་བསམ་ཤིང་དུ་འཁྲུངས་པར་ཤོག །

༧༽ མཐིང་རིལ་ངུར་པ་དག་དང་ངང་པ་དང་།
བཞད་སོགས་སྐད་སྙན་འབྱིན་པས་མཛེས་གྱུར་ཅིག
པདྨ་དྲི་བསུང་ཆེ་ལྡན་མཚོ་དག་གིས།
དམྱལ་བའི་ས་ཕྱོགས་དག་ནི་ཉམས་དགར་ཤོག །

༨༽ སོལ་ཕུང་དེ་ཡང་རིན་ཆེན་ཕུང་པོར་གྱུར།
ས་བསྲེགས་ཤེལ་གྱི་ས་གཞི་བསྟར་བར་ཤོག
བསྡུས་འཇོམས་རི་བོ་རྣམས་ཀྱང་མཆོད་པ་ཡི།
གཞལ་མེད་ཁང་གྱུར་བདེ་གཤེགས་གང་བར་ཤོག །

༩༽ མདག་མ་རྡོ་སྲེག་མཚོན་གྱི་ཆར་པ་དག
དེང་ནས་བཟུང་སྟེ་མེ་ཏོག་ཆར་པར་གྱུར།
ཕན་ཚུན་མཚོན་གྱིས་འདེབས་པ་དེ་ཡང་ནི།
དེང་ནས་རྩེ་ཕྱིར་མེ་ཏོག་འཕེན་པར་ཤོག །

༡༠༽ ཆུ་བོ་རབ་མེད་མེ་དོང་འདྲ་ནང་བྱིང་བ་དག
ཤ་ཀུན་ཞིག་གྱུར་རུས་གོང་མེ་ཏོག་ཀུནྡའི་མདོག
བདག་གི་དགེ་བའི་སྟོབས་ཀྱིས་ལྷ་ཡི་ལུས་ཐོབ་ནས།
ལྷ་མོ་རྣམས་དང་ལྷན་ཅིག་དལ་གྱིས་འབབ་གནས་ཤོག །

༡༡༽ ཅི་ཕྱིར་འདིར་ནི་གཤིན་རྗེའི་མི་དང་ཁྭ་དང་བྱ་རྒོད་མི་བཟད་རྣམས་སྐྲག་བྱེད།
ཀུན་ནས་མུན་བསལ་བདེ་དགའ་སྐྱེད་པའི་མཐུ་བཟང་འདི་ཀོ་སུ་ཡི་མཐུ་སྙམ་སྟེ།
གྱེན་དུ་བལྟས་ན་ནམ་མཁའི་དཀྱིལ་ན་ཕྱག་ན་རྡོ་རྗེ་འབར་བ་བཞུགས་མཐོང་ནས།
རབ་ཏུ་དགའ་བའི་ཤུགས་ཀྱིས་སྡིག་དང་བྲལ་ནས་དེ་དང་ལྷན་ཅིག་འགྲོགས་པར་ཤོག །

༡༢༽ མེ་ཏོག་ཆར་པ་སྤོས་ཆུ་དང་འདྲེས་བབས་པ་ཡིས།
དམྱལ་བའི་མེ་མདག་ཆིལ་ཆིལ་གསོད་པ་མཐོང་གྱུར་ནས།
གློ་བུར་བདེ་བས་ཚིམ་པ་འདི་ཅི་བསམ་པ་དང་།
སེམས་དམྱལ་རྣམས་ཀྱིས་ཕྱག་ན་པདྨོ་མཐོང་བར་ཤོག །

༡༣༽ གྲོགས་དག་འཇིགས་པ་བོར་ལ་རིངས་པར་ཚུར་ཤོག་འུ་བུའི་ཐད་དུ་ནི།
གང་གི་མཐུ་ཡིས་སྡུག་བསྔལ་ཀུན་བྲལ་དགའ་བའི་ཤུགས་ཕྱིན་ལ།
འགྲོ་བ་ཀུན་ནས་ཡོངས་སྐྱོབ་བྱང་ཆུབ་སེམས་དང་བརྩེ་བ་སྐྱེས་གྱུར་པ།
གཞོན་ནུ་ཟུར་ཕུད་ཅན་འབར་འཇིགས་པ་མེད་པར་བྱེད་པ་སུ་ཞིག་ཕྱིན། །

༡༤༽ ཁྱོད་ཀྱིས་ལྷ་བརྒྱའི་ཅོད་པན་དག་གིས་ཞབས་ཀྱི་པདྨོ་ལ་མཆོད་ཅིང་།
ཐུགས་རྗེས་བརླན་སྤྱན་དབུ་ལ་མེ་ཏོག་དུ་མའི་ཚོགས་ཀྱི་ཆར་འབབས་པ།
ཁང་བརྩེགས་ཡིད་འོང་ལྷ་མོ་སྟོང་ཕྲག་བསྟོད་དབྱངས་སྒྲོགས་ལྡན་འདི་ལྟོས་ཞེས།
འཇམ་དབྱངས་དེ་འདྲ་མཐོང་ནས་ད་ནི་སེམས་དམྱལ་ཅ་ཅོ་འདོན་པར་ཤོག །

༡༥༽ དེ་ལྟར་བདག་གི་དགེ་རྩས་ཀུན་ཏུ་བཟང་ལ་སོགས།
བྱང་ཆུབ་སེམས་དཔའ་སྒྲིབ་པ་མེད་སྤྲིན་བདེ་བ་དང་།
བསིལ་ཞིང་དྲི་ཞིམ་ངད་ལྡན་ཆར་པ་འབེབས་མཐོང་ནས།
སེམས་ཅན་དམྱལ་བ་དེ་དག་མངོན་པར་དགའ་གྱུར་ཅིག །

༡༦༽ དུད་འགྲོ་རྣམས་ནི་གཅིག་ལ་གཅིག
ཟ་བའི་འཇིགས་དང་བྲལ་བར་ཤོག
སྒྲ་མི་སྙན་པའི་མི་བཞིན་དུ།
ཡི་དྭགས་རྣམས་ནི་བདེ་བར་གྱུར། །

༡༧༽ འཕགས་པ་སྤྱན་རས་གཟིགས་དབང་གི།
ཕྱག་ནས་བབ་པའི་འོ་རྒྱུན་གྱིས།
ཡི་དྭགས་རྣམས་ནི་ཚིམ་བྱས་ཤིང་།
ཁྲུས་བྱས་རྟག་ཏུ་བསིལ་བར་ཤོག །

༡༨༽ ལོང་བ་རྣམས་ཀྱིས་གཟུགས་མཐོང་ཞིང་།
འོན་པས་རྟག་ཏུ་སྒྲ་ཐོས་ཤོག
ལྷ་མོ་སྒྱུ་འཕྲུལ་ཇི་བཞིན་དུ།
སྦྲུམ་མའང་གནོད་མེད་བཙའ་བར་ཤོག །

༡༩༽ གཅེར་བུ་རྣམས་ཀྱིས་གོས་དག་དང་།
བཀྲེས་པ་རྣམས་ཀྱིས་ཟས་དང་ནི།
སྐོམ་པ་རྣམས་ཀྱིས་ཆུ་དག་དང་།
བཏུང་བ་ཞིམ་པོ་ཐོབ་པར་ཤོག །

༢༠༽ བཀྲེན་པ་རྣམས་ཀྱིས་ནོར་ཐོབ་ཤོག
མྱ་ངན་ཉམ་ཐག་དགའ་ཐོབ་ཤོག
ཡི་ཆད་རྣམས་ཀྱང་ཡིད་སོས་ཤིང་།
བརྟན་པ་ཕུན་སུམ་ཚོགས་པར་ཤོག །

༢༡༽ སེམས་ཅན་ནད་པ་ཇི་སྙེད་པ།
མྱུར་དུ་ནད་ལས་ཐར་གྱུར་ཅིག
འགྲོ་བའི་ནད་ནི་མ་ལུས་པ།
རྟག་ཏུ་འབྱུང་བ་མེད་པར་ཤོག །

༢༢༽ སྐྲག་པ་རྣམས་ནི་འཇིགས་མེད་ཤོག
བཅིངས་པ་རྣམས་ནི་གྲོལ་བར་གྱུར།
མཐུ་མེད་རྣམས་ནི་མཐུ་ལྡན་ཞིང་།
སེམས་ནི་ཕན་ཚུན་མཉེན་གྱུར་ཅིག །

༢༣༽ མགྲོན་པོ་དག་ནི་ཐམས་ཅད་ལ།
ཕྱོགས་རྣམས་ཐམས་ཅད་བདེ་བར་ཤོག
གང་གི་དོན་དུ་འགྲོ་བྱེད་པ།
དེ་འབད་མི་དགོས་འགྲུབ་གྱུར་ཅིག །

༢༤༽ གྲུ་དང་གྲུ་ཆེན་ཞུགས་པ་རྣམས།
ཡིད་ལ་བསམ་པ་འགྲུབ་གྱུར་ཏེ།
ཆུ་ཡི་ངོགས་སུ་བདེར་ཕྱིན་ནས།
གཉེན་དང་ལྷན་ཅིག་དགའ་བར་ཤོག །

༢༥༽ མྱ་ངན་ལམ་གོལ་འཁྱམས་པ་རྣམས།
མགྲོན་པོ་དག་དང་ཕྲད་གྱུར་ནས།
ཆོམ་རྐུན་སྟག་སོགས་འཇིགས་མེད་པར།
མི་ངལ་བདེ་བླག་འདོང་བར་ཤོག །

༢༦༽ དགོན་སོགས་ལམ་མེད་ཉམ་ང་བར།
བྱིས་པ་རྒན་པོ་མགོན་མེད་པ།
གཉིད་ལོག་མྱོས་ཤིང་རབ་མྱོས་རྣམས།
ལྷ་དག་སྲུང་བ་བྱེད་པར་ཤོག །

༢༧༽ མི་དལ་ཀུན་ལས་ཐར་བ་དང་།
དད་དང་ཤེས་རབ་བརྩེར་ལྡན་ཞིང་།
ཟས་དང་སྤྱོད་པ་ཕུན་ཚོགས་ནས།
རྟག་ཏུ་ཚེ་རབས་དྲན་གྱུར་ཅིག །

༢༨༽ ཐམས་ཅད་ནམ་མཁའ་མཛོད་བཞིན་དུ།
ལོངས་སྤྱོད་ཆད་པ་མེད་པར་ཤོག
རྩོད་པ་མེད་ཅིང་འཚེ་མེད་པར།
རང་དབང་དུ་ནི་སྤྱོད་པར་ཤོག །

༢༩༽ སེམས་ཅན་གཟི་བརྗིད་ཆུང་ངུ་གང་།
དེ་དག་གཟི་བརྗིད་ཆེན་པོར་ཤོག
དཀའ་ཐུབ་ཅན་གང་གཟུགས་ངན་པ།
གཟུགས་བཟང་ཕུན་སུམ་ཚོགས་གྱུར་ཅིག །

༣༠༽ འཇིག་རྟེན་བུད་མེད་ཇི་སྙེད་པ།
དེ་དག་སྐྱེས་པ་ཉིད་གྱུར་ཅིག
མ་རབས་རྣམས་ནི་མཐོ་ཐོབ་ཅིང་།
ང་རྒྱལ་དག་ཀྱང་བཅོམ་པར་ཤོག །

༣༡༽ བདག་གི་བསོད་ནམས་འདི་ཡིས་ནི།
སེམས་ཅན་ཐམས་ཅད་མ་ལུས་པ།
སྡིག་པ་ཐམས་ཅད་སྤངས་ནས་ནི།
རྟག་ཏུ་དགེ་བ་བྱེད་པར་ཤོག །

༣༢༽ བྱང་ཆུབ་སེམས་དང་མི་འབྲལ་ཞིང་།
བྱང་ཆུབ་སྤྱོད་ལ་གཞོལ་བ་དང་།
སངས་རྒྱས་རྣམས་ཀྱིས་ཡོངས་བཟུང་ཞིང་།
བདུད་ཀྱི་ལས་རྣམས་སྤང་བར་ཤོག །

༣༣༽ སེམས་ཅན་དེ་དག་ཐམས་ཅད་ནི།
ཚེ་ཡང་དཔག་མེད་རིང་བར་ཤོག
རྟག་ཏུ་བདེ་བར་འཚོ་འགྱུར་ཞིང་།
འཆི་བའི་སྒྲ་ཡང་གྲགས་མ་གྱུར། །

༣༤༽ དཔག་བསམ་ཤིང་གི་སྐྱེད་མོས་ཚལ།
སངས་རྒྱས་དང་ནི་སངས་རྒྱས་སྲས།
ཆོས་སྙན་སྒྲོགས་པས་གང་བ་ཡིས།
ཕྱོགས་རྣམས་ཐམས་ཅད་གང་བར་ཤོག །

༣༥༽ ཐམས་ཅད་དུ་ཡང་ས་གཞི་དག
གསེག་མ་ལ་སོགས་མེད་པ་དང་།
ལག་མཐིལ་ལྟར་མཉམ་བཻཌཱུཪྻའི།
རང་བཞིན་འཇམ་པོར་གནས་གྱུར་ཅིག །

༣༦༽ འཁོར་གྱི་དཀྱིལ་འཁོར་ཡོད་དགུར་ཡང་།
བྱང་ཆུབ་སེམས་དཔའ་མང་པོ་དག
རང་གི་ལེགས་པས་ས་སྟེང་དག
བརྒྱན་པར་མཛད་པས་བཞུགས་གྱུར་ཅིག །

༣༧༽ ལུས་ཅན་ཀུན་གྱིས་བྱ་དང་ནི།
ཤིང་དང་འོད་ཟེར་ཐམས་ཅད་དང་།
ནམ་མཁའ་ལས་ཀྱང་ཆོས་ཀྱི་སྒྲ།
རྒྱུན་མི་འཆད་པར་ཐོས་པར་ཤོག །

༣༨༽ དེ་དག་རྟག་ཏུ་སངས་རྒྱས་དང་།
སངས་རྒྱས་སྲས་དང་ཕྲད་གྱུར་ཅིག
མཆོད་པའི་སྤྲིན་ནི་མཐའ་ཡས་པས།
འགྲོ་བའི་བླ་མ་མཆོད་པར་ཤོག །

༣༩༽ ལྷ་ཡང་དུས་སུ་ཆར་འབེབས་ཤིང་།
ལོ་ཏོག་ཕུན་སུམ་ཚོགས་པར་ཤོག
རྒྱལ་པོ་ཆོས་བཞིན་བྱེད་གྱུར་ཅིག
འཇིག་རྟེན་དག་ཀྱང་དར་བར་ཤོག །

༤༠༽ སྨན་རྣམས་མཐུ་དང་ལྡན་པ་དང་།
གསང་སྔགས་བཟླས་བརྗོད་འགྲུབ་པར་ཤོག
མཁའ་འགྲོ་སྲིན་པོ་ལ་སོགས་པ།
སྙིང་རྗེའི་སེམས་དང་ལྡན་གྱུར་ཅིག །

༤༡༽ སེམས་ཅན་འགའ་ཡང་སྡུག་མ་གྱུར།
སྡིག་པར་མ་གྱུར་ནམ་གྱུར།
འཇིགས་དང་བརྙས་པར་མི་འགྱུར་ཞིང་།
འགའ་ཡང་ཡིད་མི་བདེ་མ་གྱུར། །

༤༢༽ གཙུག་ལག་ཁང་རྣམས་ཀློག་པ་དང་།
ཁ་ཏོན་གྱིས་རྒྱས་ལེགས་གནས་ཤོག
རྟག་ཏུ་དགེ་འདུན་མཐུན་པ་དང་།
དགེ་འདུན་དོན་ཡང་འགྲུབ་པར་ཤོག

༤༣༽ བསླབ་པ་འདོད་པའི་དགེ་སློང་དག
དབེན་པ་དག་ཀྱང་ཐོབ་པར་ཤོག
གཡེང་བ་ཐམས་ཅད་སྤངས་ནས་ནི།
སེམས་ནི་ལས་རུང་སྒོམ་གྱུར་ཅིག །

༤༤༽ དགེ་སློང་མ་རྣམས་རྙེད་ལྡན་ཞིང་།
འཐབ་དང་གནོད་པ་སྤོང་བར་ཤོག
དེ་བཞིན་རབ་ཏུ་བྱུང་བ་ཀུན།
ཚུལ་ཁྲིམས་ཉམས་པ་མེད་གྱུར་ཅིག །

༤༥༽ ཚུལ་ཁྲིམས་འཆལ་བའི་ཡིད་བྱུང་ནས།
རྟག་ཏུ་སྡིག་པ་ཟད་བྱེད་ཤོག
བདེ་འགྲོ་དག་ཀྱང་ཐོབ་གྱུར་ནས།
དེར་ཡང་བརྟུལ་ཞུགས་མི་ཉམས་ཤོག །

༤༦༽ མཁས་པ་རྣམས་ནི་བཀུར་བ་དང་།
བསོད་སྙོམས་དག་ཀྱང་རྙེད་པར་ཤོག
རྒྱུད་ནི་ཡོངས་སུ་དག་པ་དང་།
ཕྱོགས་རྣམས་ཀུན་ཏུ་གྲགས་པར་ཤོག །

༤༧༽ ངན་སོང་སྡུག་བསྔལ་མི་མྱོང་ཞིང་།
དཀའ་བ་སྤྱོད་པ་མེད་པར་ཡང་།
ལྷ་བས་ལྷག་པའི་ལུས་ཀྱིས་ནི།
དེ་དག་སངས་རྒྱས་མྱུར་འགྲུབ་ཤོག །

༤༨༽ སེམས་ཅན་ཀུན་གྱིས་ལན་མང་དུ།
སངས་རྒྱས་ཐམས་ཅད་མཆོད་བྱེད་ཅིང་།
སངས་རྒྱས་བདེ་བ་བསམ་ཡས་ཀྱིས།
རྟག་ཏུ་བདེ་དང་ལྡན་གྱུར་ཅིག །

༤༩༽ བྱང་ཆུབ་སེམས་དཔའ་རྣམས་ཀྱིས་ནི།
འགྲོ་དོན་ཐུགས་ལ་དགོངས་འགྲུབ་ཤོག
མགོན་པོ་ཡིས་ནི་གང་དགོངས་པ།
སེམས་ཅན་རྣམས་ལའང་དེ་འབྱོར་ཤོག །

༥༠༽ དེ་བཞིན་རང་སངས་རྒྱས་རྣམས་དང་།
ཉན་ཐོས་རྣམས་ཀྱང་བདེ་གྱུར་ཅིག །

༥༡༽ བདག་ཀྱང་འཇམ་དབྱངས་བཀའ་དྲིན་གྱིས།
ས་རབ་དགའ་བ་ཐོབ་བར་དུ།
རྟག་ཏུ་ཚེ་རབས་དྲན་པ་དང་།
རབ་ཏུ་བྱུང་བ་ཐོབ་པར་ཤོག །

༥༢༽ བདག་ནི་ཁ་ཟས་གྱི་ནས་ཀྱང་།
ཉམས་དང་ལྡན་ཞིང་འཚོ་བར་ཤོག
ཚེ་རབས་ཀུན་ཏུ་དབེན་གནས་པ།
ཕུན་སུམ་ལྡན་པ་ཐོབ་པར་ཤོག །

༥༣༽ གང་ཚེ་བལྟ་བར་འདོད་པའམ།
ཅུང་ཟད་དྲི་བར་འདོད་ན་ཡང་།
མགོན་པོ་འཇམ་དབྱངས་དེ་ཉིད་ནི།
གེགས་མེད་པར་ཡང་མཐོང་བར་ཤོག །

༥༤༽ ཕྱོགས་བཅུ་ནམ་མཁའི་མཐས་གཏུགས་པར།
སེམས་ཅན་ཀུན་དོན་བསྒྲུབ་བྱའི་ཕྱིར།
ཇི་ལྟར་འཇམ་དབྱངས་སྤྱོད་མཛད་པ།
བདག་གི་སྤྱོད་པའང་དེ་འདྲར་ཤོག །

༥༥༽ ཇི་སྲིད་ནམ་མཁའ་གནས་པ་དང་།
འགྲོ་བ་ཇི་སྲིད་གནས་གྱུར་པ།
དེ་སྲིད་བདག་ནི་གནས་གྱུར་ནས།
འགྲོ་བའི་སྡུག་བསྔལ་སེལ་བར་ཤོག །

༥༦༽ འགྲོ་བའི་སྡུག་བསྔལ་གང་ཅིའང་རུང་།
དེ་ཀུན་བདག་ལ་སྨིན་གྱུར་ཅིག
བྱང་ཆུབ་སེམས་དཔའི་དགེ་འདུན་གྱིས།
འགྲོ་བ་བདེ་ལ་སྤྱོད་པར་ཤོག །

༥༧༽ འགྲོ་བའི་སྡུག་བསྔལ་སྨན་གཅིག་པུ།
བདེ་བ་ཐམས་ཅད་འབྱུང་བའི་གནས།
བསྟན་པ་རྙེད་དང་བཀུར་སྟི་དང་།
བཅས་ཏེ་ཡུན་རིང་གནས་གྱུར་ཅིག །

༥༨༽ གང་གི་དྲིན་གྱིས་དགེ་བློ་འབྱུང་།
འཇམ་པའི་དབྱངས་ལ་ཕྱག་འཚལ་ལོ།
གང་གི་དྲིན་གྱིས་བདག་དར་བ།
དགེ་བའི་བཤེས་ལའང་བདག་ཕྱག་འཚལ། །
