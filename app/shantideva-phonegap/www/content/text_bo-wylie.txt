***1 byang chub sems kyi phan yon bshad pa/***
(1) /bde gshegs chos kyi sku mnga' sras bcas dang /
/phyag 'os kun la'ang gus pas phyag 'tshal te/
/bde gshegs sras kyi sdom la 'jug pa ni/
/lung bzhin mdor bsdus nas ni brjod par bya/ /

(2) /sngon chad ma byung ba yang 'dir brjod med/
/sdeb sbyor mkhas pa'ang bdag la yod min te/
/de phyir gzhan don bsam pa'ang bdag la med/
/rang gi yid la bsgom phyir ngas 'di brtsams/ /

(3) /dge ba bsgom phyir bdag gi dad pa'i shugs/
/'di dag gis kyang re zhig 'phel 'gyur la/
/bdag dang skal ba mamanya pa gzhan gyis kyang /
/ci ste 'di dag mthong na don yod 'gyur/ /

(4) /dal 'byor 'di ni rnyed par shin tu dka'/
/skyes bu'i don sgrub thob par gyur pa la/
/gal te 'di la phan pa ma bsgrubs na/
/phyis 'di yang dag 'byor bar ga la 'gyur/ /

(5) /ji ltar mtshan mo mun nag sprin rum na/
/glog 'gyu skad cig rab snang ston pa ltar/
/de bzhin sangs rgyas mthu yis brgya lam na/
/'jig rten bsod nams blo gros thang 'ga' 'byung / /

(6) /de ltas dge ba nyam chung nyid la rtag
/sdig pa stobs chen shin tu mi bzad pa/
/de ni rdzogs pa'i byang chub sems min pa/
/dge gzhan gang gis zil gyis gnon par 'gyur/ /

(7) /bskal pa du mar rab dgongs mdzad pa yi/
/thub dbang rnams kyis 'di nyid phan par gzigs/
/'dis ni tshad med skye bo'i tshogs rnams kyis/
/bde mchog bde blag nyid du thob par byed/ /

(8) /srid pa'i sdug bsngal brgya phrag gzhom 'dod cing /
/sems can mi bde bsal bar 'dod pa dang /
/bde mang brgya phrag spyod par 'dod pas kyang /
/byang chub sems nyid rtag tu gtang mi bya/ /

(9) /byang chub sems skyes gyur na skad cig gis/
/'khor ba'i btson rwar bsdams pa'i nyam thag rnams/
/bde gshegs rnams kyi sras zhes brjod bya zhing /
/'jig rten lha mir bcas pas phyag byar 'gyur/ /

(10) /gser 'gyur rtsi yi rnam pa mchog lta bu/
/mi gtsang lus 'di blangs nas rgyal ba'i sku/
/rin chen rin thang med par bsgyur bas na/
/byang chub sems zhes bya ba rab brtan zungs/ /

(11) /'gro ba'i ded dpon gcig pu tshad med blos/
/legs par yongs su brtags na rin che bas/
/'gro ba'i gnas dang bral bar 'dod pa rnams/
/rin chen byang chub sems legs brtan par zungs/ /

(12) /dge ba gzhan kun chu shing bzhin du ni/
/'bras bu bskyed nas zad par 'gyur ba nyid/
/byang chub sems kyi ljon shing rtag par yang /
/'bras bu 'byin pas mi zad 'phel bar 'gyur/ /

(13) /sdig pa shin tu mi bzad byas na yang /
/dpa' la bsten nas 'jigs pa chen po ltar/
/gang la bsten nas yud kyis sgrol 'gyur ba/
/de la bag can rnams kyis cis mi bsten/ /

(14) /des ni dus mtha'i mes bzhin sdig chen rnams/
/skad cig gcig gis nges par sreg par byed/
/de yi phan yon dpag tu med pa dag
/byams mgon blo dang ldan pas nor bzang bshad/ /

(15) /byang chub sems de mdor bsdus na/
/rnam pa gnyis su shes bya ste/
/byang chub smon pa'i sems dang ni/
/byang chub 'jug pa nyid yin no/ /

(16) /'gro bar 'dod dang 'gro ba yi/
/bye brag ji ltar shes pa ltar/
/de bzhin mkhas pas 'di gnyis kyi/
/bye brag rim bzhin shes par bya/ /

(17) /byang chub smon pa'i sems las ni/
/'khor tshe 'bras bu che 'byung yang /
/ji ltar 'jug pa'i sems bzhin du/
/bsod nams rgyun chags 'byung ba min/ /

(18) /gang nas bzung ste sems can khams/
/mtha' yas rab tu dgral ba'i phyir/
/mi ldog pa yi sems kyis su/
/sems de yang dag blangs gyur pa/ /

(19) /de nas bzung ste gnyid log gam/
/bag med gyur kyang bsod nams shugs/
/rgyun mi chad pa du ma zhig
/nam mkha' mnyam par rab tu 'byung / /

(20) /'di ni 'thad pa dang bcas par/
/lag bzangs kyis ni zhus pa las/
/dman mos sems can don gyi phyir/
/de bzhin gshegs pa nyid kyis gsungs/ /

(21) /sems can rnams kyi klad nad tsam/
/bsal lo snyam du bsams na yang /
/phan 'dogs bsam pa dang ldan te/
/bsod nams dpag med ldan 'gyur na/ /

(22) /sems can re re'i mi bde ba/
/dpag tu med pa bsal 'dod cing /
/re re'ang yon tan dpag med du/
/bsgrub par 'dod pa smos ci dgos/ /

(23) /pha 'am yang na ma yang rung /
/su la 'di 'dra'i phan sems yod/
/lha dang drang srong rnams kyang rung /
/tshangs pa la yang 'di yod dam/ /

(24) /sems can de dag nyid la sngon/
/rang gi don du 'di 'dra'i sems/
/rmi lam du yang ma rmis na/
/gzhan gyi don du ga la skye/ /

(25) /gzhan dag rang gi don du yang /
/mi 'byung sems can don sems gang /
/sems kyi rin chen khyad par 'di/
/snga na med pa'i rmad cig 'khrungs/ /

(26) /'gro ba kun gyi dga' ba'i rgyu/
/sems can sdug bsngal rtsir gyur pa/
/rin chen sems kyi bsod nams gang /
/de la ji ltar gzhal gyis lang / /

(27) /phan par bsams pa tsam gyis kyang /
/sangs rgyas mchod las khyad 'phags na/
/sems can ma lus thams cad kyi/
/bde don brtson pa smos ci dgos/ /

(28) /sdug bsngal 'dor 'dod sems yod kyang /
/sdug bsngal nyid la mngon par rgyug
/bde ba 'dod kyang gti mug pas/
/rang gi bde ba dgra ltar 'joms/ /

(29) /gang zhig bde bas phongs pa dang /
/sdug bsngal mang ldan de dag la/
/bde ba kun gyis tshim pa dang /
/sdug bsngal thams cad gcod byed cing / /

(30) /gti mug kyang ni sel byed pa/
/de dang dge mtshungs ga la yod/
/de 'dra'i bshes kyang ga la yod/
/bsod nams de 'dra'ang ga la yod/ /

(31) /phan btags lan ldon gang yin pa/
/de yang re zhig bsngags 'os na/
/ma bcol legs par byed pa yi/
/byang chub sems dpa' smos ci dgos/ /

(32) /'gro ba nyung zad nar ma'i zas sbyor ba/
/skad cig zas tsam sbyin par byed pa dang /
/brnyas bcas nyin phyed 'grangs par byed pa yang /
/dge ba byed pa yin zhes skye bos bkur/ /

(33) /sems can grangs mtha' yas la dus ring du/
/bde bar gshegs kyi bde ba bla na med/
/yid la bsam pa mtha' dag rdzogs byed pa'i/
/rtag tu sbyin pa lta zhig smos ci dgos/ /

(34) /gang zhig de 'dra'i rgyal sras sbyin bdag la/
/gal te ngan sems skyed par byed pa de/
/ngan sems bskyed pa'i grangs bzhin bskal par ni/
/dmyal bar gnas par 'gyur zhes thub pas gsungs/ /

(35) /'on te gang zhig yid rab dwang byed na/
/de yi 'bras bu de bas lhag par 'phel/
/rgyal sras rnams la do gal chen pos kyang /
/sdig pa mi 'byung dge ba ngang gis 'phel/ /

(36) /gang la sems kyi dam pa rin chen de/
/skyes pa de yi sku la phyag 'tshal zhing /
/gang la gnod pa byas kyang bde 'brel ba/
/bde ba'i 'byung gnas de la skyabs su mchi/ /

***2 sdig pa bshags pa/***
(1) /rin chen sems de gzung bar bya ba'i phyir/
/de bzhin gshegs pa rnams dang dam pa'i chos/
/dkon mchog dri ma med dang sangs rgyas sras/
/yon tan rgya mtsho rnams la legs par mchod/ /

(2) /me tog 'bras bu ji snyed yod pa dang /
/sman gyi rnam pa gang dag yod pa dang /
/'jig rten rin chen ji snyed yod pa dang /
/chu gtsang yid du 'ong ba ci yod dang / /

(3) /rin chen ri bo dang ni de bzhin du/
/nags tshal sa phyogs dben zhing nyams dga' dang /
/ljon shing me tog rgyan spras spud pa dang /
/shing gang 'bras bzang yal ga dud pa dang / /

(4) /lha sogs 'jig rten na yang dri dang ni/
/spos dang dpag bsam shing dang rin chen shing /
/ma rmos 'khrungs pa'i lo tog rnam pa dang /
/gzhan yang mchod par 'os pa'i rgyan rnams ni/ /

(5) /mtsho dang rdzing bu pad+mas brgyan pa dag
/ngang pa shin tu skad snyan yid 'ong ldan/
/nam mkha' rab 'byams khams kyi mthas gtugs pa/
/yongs su bzung ba med pa de dag kun/ /

(6) /blo yis blangs nas thub pa skyes kyi mchog
/sras dang bcas pa rnams la legs 'bul na/
/yon gnas dam pa thugs rje che rnams kyis/
/bdag la brtser dgongs bdag gi 'di dag bzhes/ /

(7) /bdag ni bsod nams mi ldan bkren chen te/
/mchod pa'i nor gzhan bdag la cang ma mchis/
/des na gzhan don dgongs pa'i mgon gyis 'di/
/bdag gi don slad nyid kyi mthus bzhes shig /

(8) /rgyal dang de sras rnams la bdag gis ni/
/bdag gi lus kun gtan du dbul bar bgyi/
/sems dpa' mchog rnams bdag ni yongs bzhes shig
/gus pas khyed kyi 'bangs su mchi bar bgyi/ /

(9) /bdag ni khyed kyis yongs su bzung bas na/
/srid na mi 'jigs sems can phan par bgyi/
/sngon gyi sdig las yang dag 'da' bgyid cing /
/sdig pa gzhan yang slan chad mi bgyid do/ /

(10) /khrus kyi khang pa shin tu dri zhim pa/
/shel gyi sa gzhi gsal zhing 'tsher ba bstar/
/rin chen 'bar ba'i ka ba yid 'ong ldan/
/mu tig 'od chags bla re bres pa der/ /

(11) /de bzhin gshegs dang de yi sras rnams la/
/rin chen bum pa mang po spos kyi chu/
/yid 'ong legs par bkang ba glu dang ni/
/rol mo bcas pa du mas sku khrus gsol/ /

(12) /de dag sku la mtshungs pa med pa'i gos/
/gtsang la dri rab bsgos pas sku phyi 'o/
/de nas de la kha dog legs bsgyur ba'i/
/na bza' shin tu dri zhim dam pa 'bul/ /

(13) /gos bzang srab la 'jam pa sna tshogs dang /
/rgyan mchog brgya phrag de dang de dag gis/
/'phags pa kun tu bzang dang 'jam dbyangs dang /
/'jig rten dbang phyug sogs la'ang brgyan par bgyi/ /

(14) /stong gsum kun tu dri ngad ldang ba yi/
/dri mchog rnams kyis thub dbang kun gyi sku/
/gser sbyangs btso ma byi dor byas pa ltar/
/'od chags 'bar ba de dag byug par bgyi/ /

(15) /thub dbang mchod gnas mchog la yid 'ong ba'i/
/me tog man+da ra dang pad+ma dang /
/ut+pal la sogs dri zhim thams cad dang /
/phreng ba spel legs yid 'ong rnams kyis mchod/ /

(16) /spos mchog yid 'phrog dri ngad khyab pa yi/
/bdug pa'i sprin tshogs rnams kyang de la dbul/
/zhal zas bza' btung sna tshogs bcas pa yi/
/lha bshos rnams kyang de la dbul bar bgyi/ /

(17) /gser gyi pad+ma tshar du dngar ba yi/
/rin chen sgron me rnams kyang dbul bar bgyi/
/sa gzhi bstar ba spos kyis byugs pa der/
/me tog yid 'ong sil ma dgram par bgyi/ /

(18) /gzhal med pho brang bstod dbyangs yid 'ong ldan/
/mu tig rin chen rgyan 'phyang mdzes 'bar ba/
/dpag yas nam mkha'i rgyan gyur de dag kyang /
/thugs rje'i rang bzhin can la dbul bar bgyi/ /

(19) /rin chen gdugs mdzes gser gyi yu ba can/
/khor yug rgyan gyi rnam pa yid 'ong brgyan/
/dbyibs legs blta na sdug pa bsgreng ba yang /
/rtag tu thub dbang rnams la dbul bar bgyi/ /

(20) /de las gzhan yang mchod pa'i tshogs/
/rol mo dbyangs snyan yid 'ong ldan/
/sems can sdug bsngal sim byed pa'i/
/sprin rnams so sor gnas gyur cig /

(21) /dam chos dkon mchog thams cad dang /
/mchod rten rnams dang sku gzugs la/
/rin chen me tog la sogs char/
/rgyun mi 'chad par 'bab par shog /

(22) /ji ltar 'jam dbyangs la sogs pas/
/rgyal ba rnams la mchod mdzad pa/
/de bzhin bdag gis de bzhin gshegs/
/mgon po sras dang bcas rnams mchod/ /

(23) /yon tan rgya mtsho rnams la bdag
/bstod dbyangs yan lag rgya mtshos bstod/
/bstod dbyangs snyan sprin de dag la/
/nges par kun tu 'byung gyur cig /

(24) /dus gsum gshegs pa'i sangs rgyas kun/
/chos dang tshogs kyi mchog bcas la/
/zhing rdul kun gyi grangs snyed kyi/
/lus btud pas ni bdag phyag 'tshal/ /

(25) /byang chub sems kyi gzhi rnams dang /
/mchod rten rnams la bdag phyag 'tshal/
/mkhan po de bzhin slob dpon dang /
/brtul zhugs mchog la phyag 'tshal lo/ /

(26) /byang chub snying por mchis kyi bar/
/sangs rgyas rnams la skyabs su mchi/
/chos dang byang chub sems dpa' yi/
/tshogs la'ang de bzhin skyabs su mchi/ /

(27) /phyogs rnams kun na bzhugs pa yi/
/rdzogs sangs rgyas dang byang chub sems/
/thugs rje chen po mnga' rnams la/
/thal mo sbyar te gsol ba ni/ /

(28) /thog ma med ldan 'khor ba nas/
/tshe rabs 'di 'am gzhan dag tu/
/bdag gis ma 'tshal sdig bgyis pa'am/
/bgyid du stsal ba nyid dang ni/ /

(29) /gti mug 'khrul pas bdag non te/
/rjes su yi rang gang bgyis pa/
/nongs pa de ni mthong bgyis nas/
/bsam pa thag pas mgon la bshags/ /

(30) /bdag gis dkon mchog gsum dang ni/
/pha ma'am bla ma gzhan dag la/
/nyon mongs sgo nas lus ngag dang /
/yid kyis gnod bgyis gang lags pa/ /

(31) /nyes pa du mas skyon chags pa'i/
/sdig can bdag gis sdig pa gang /
/shin tu mi bzad bgyis pa de/
/thams cad 'dren pa rnams la bshags/ /

(32) /bdag ni sdig pa ma byang bar/
/sngon du 'gum par 'gyur du mchi/
/ji ltar 'di las nges thar bar/
/myur ba'i tshul gyis bskyab tu gsol/ /

(33) /yid brtan mi rung 'chi bdag 'di/
/byas dang ma byas mi sdod pas/
/na dang mi na kun gyis kyang /
/glo bur tshe la yid mi brtan/ /

(34) /thams cad bor te chas dgos par/
/bdag gis de ltar ma shes pas/
/mdza' dang mi mdza'i don gyi phyir/
/sdig pa rnam pa sna tshogs byas/ /

(35) /mi mdza' rnams kyang med 'gyur zhing /
/mdza' ba rnams kyang med par 'gyur/
/bdag kyang med par 'gyur ba ste/
/de bzhin thams cad med par 'gyur/ /

(36) /rmi lam nyams su myong ba bzhin/
/dngos po gang dang gang spyad pa/
/de de dran pa'i yul du 'gyur/
/'das pa thams cad mthong mi 'gyur/ /

(37) /re zhig gson tshe 'di nyid la'ang /
/mdza' dang mi mdza' du ma 'das/
/de dag don du byas pa'i sdig
/mi bzad gang yin mdun na gnas/ /

(38) /de ltar bdag ni glo bur zhes/
/bdag gis rtogs par ma gyur pas/
/gti mug chags dang zhe sdang gis/
/sdig pa rnam pa du ma byas/ /

(39) /nyin mtshan sdod pa yong med par/
/tshe 'di rtag tu god 'gyur zhing /
/snon pa gud nas 'ong med na/
/bdag lta 'chi bar cis mi 'gyur/ /

(40) /bdag ni mal na 'dug bzhin du/
/gnyen bshes kun gyis mtha' bskor kyang /
/srog 'chad pa yi tshor ba dag
/bdag nyid gcig pus myong bar 'gyur/ /

(41) /gshin rje'i pho nyas zin pa la/
/gnyen gyis ci phan bshes ci phan/
/de tshe bsod nams gcig bskyabs na/
/de yang bdag gis ma bsten to/ /

(42) /mgon po bag med bdag gis ni/
/'jigs pa 'di 'dra ma 'tshal nas/
/mi rtag tshe 'di'i ched dag tu/
/sdig pa mang po nye bar bsgrubs/ /

(43) /skye bo yan lag gcod pa'i sar/
/de ring khrid pa'ang bred 'gyur te/
/kha bskams mig rtsa ngan la sogs/
/snga las gzhan du 'gyur snang na/ /

(44) /gshin rje'i pho nya 'jigs 'jigs lta'i/
/sha tshugs can gyis bzung gyur cing /
/'jigs chen nad kyis thebs gyur pa/
/rab tu nyam thag smos ci dgos/ /

(45) /su zhig 'jigs chen 'di las bdag
/legs par skyob par byed 'gyur zhes/
/bred sha thon pa'i mig bgrad nas/
/phyogs bzhir skyabs dag 'tshol bar byed/ /

(46) /phyogs bzhir skyabs med mthong nas ni/
/de nas kun tu yi mug 'gyur/
/gnas der skyabs yod ma yin na/
/de tshe bdag gis ji ltar bya/ /

(47) /de bas rgyal ba 'gro ba'i mgon/
/'gro ba skyob pa'i don brtson pa/
/stobs chen 'jigs pa kun sel la/
/de ring nyid nas skyabs su mchi/ /

(48) /de yis thugs su chud pa'i chos/
/'khor ba'i 'jigs pa sel ba dang /
/byang chub sems dpa'i tshogs la yang /
/de bzhin yang dag skyabs su mchi/ /

(49) /bdag ni 'jigs pas rnam skrag nas/
/kun tu bzang la bdag nyid dbul/
/'jam pa'i dbyangs la'ang bdag nyid kyis/
/bdag gi lus 'di dbul bar bgyi/ /

(50) /thugs rje'i spyod pa ma 'khrul ba/
/spyan ras gzigs mgon de la yang /
/nyam thag nga ros 'o dod 'bod/
/sdig ldan bdag la bskyab tu gsol/ /

(51) /'phags pa nam mkha'i snying po dang /
/sa yi snying po dag dang ni/
/thugs rje che mgon thams cad la/
/skyabs 'tshol snying nas 'o dod 'bod/ /

(52) /gang zhig mthong nas gshin rje yi/
/pho nya la sogs sdang ba rnams/
/skrag nas phyogs bzhir 'byer byed pa/
/rdo rje can la skyabs su mchi/ /

(53) /sngon chad khyed kyi bka' las 'das/
/da ni 'jigs pa cher mthong nas/
/khyed la skyabs su mchi lags kyis/
/'jigs pa myur du bsal du gsol/ /

(54) /tha mal nad kyis 'jigs na yang /
/sman pa'i ngag bzhin bya dgos na/
/'dod chags la sogs nyes brgya yi/
/nad kyis rtag btab smos ci dgos/ /

(55) /de gcig gis kyang 'dzam gling na/
/gnas pa'i mi kun brlag byed na/
/de dag gso ba'i sman gzhan ni/
/phyogs rnams kun nas mi rnyed na/ /

(56) /de la sman pa thams cad mkhyen/
/zug rngu thams cad 'byin pa yi/
/bka' ltar mi byed sems pa ni/
/shin tu gti mug smad pa'i gnas/ /

(57) /g.yang sa tha mal chung ngu la'ang /
/bag yod gnas par bya dgos na/
/dpag tshad stong du lhung ba yi/
/yun ring g.yang sar smos ci dgos/ /

(58) /de ring kho na mi 'chi zhes/
/bde bar 'dug pa rigs ma yin/
/bdag ni med par 'gyur ba'i dus/
/de ni gdon mi za bar 'gyur/ /

(59) /bdag la mi 'jigs su yis byin/
/'di las ji ltar nges thar 'gyur/
/gdon mi za bar med 'gyur na/
/ci ltar bdag yid bde bar 'dug /

(60) /sdon chad myong ste zhig pa las/
/bdag la lhag pa ci yod na/
/bdag ni de la mngon zhen nas/
/bla ma'i bka' dang 'gal bar byas/ /

(61) /gson tshe 'di dang de bzhin du/
/gnyen dang bshes pa rnams spangs nas/
/gcig pu ga shed 'gro dgos na/
/mdza' dang mi mdza' kun ci rung / /

(62) /mi dge ba las sdug bsngal 'byung /
/de las ji ltar nges thar zhes/
/nyin mtshan rtag tu bdag gis ni/
/'di nyid 'ba' zhig bsam pa'i rigs/ /

(63) /bdag ni mi shes gti mug pas/
/rang bzhin kha na ma tho ba'am/
/bcas pa'i sdig pa gang yin las/
/gang yang rung ba bgyis pa rnams/ /

(64) /mgon po'i spyan sngar mngon sum du/
/thal sbyar sdug bsngal 'jigs sems kyis/
/yang dang yang du phyag 'tshal te/
/de dag thams cad bshags par bgyi/ /

(65) /'dren pa rnams kyis bdag gi sdig
/nongs pa lags par bzung du gsol/
/'di ni bzang po ma lags pas/
/slan chad bdag ni yong mi bgyid/ /

***3 byang chub kyi sems yongs su bzung ba/***
(1) /sems can kun gyi ngan song gi/
/sdug bsngal ngal bso'i dge ba dang /
/sdug bsngal can dag bder gnas la/
/dga' bas rjes su yi rang ngo / /

(2) /byang chub rgyur gyur dge bsags pa/
/de la rjes su yi rang ngo /
/lus can 'khor ba'i sdug bsngal las/
/nges par thar la yi rang ngo / /

(3) /skyob pa rnams kyi byang chub dang /
/rgyal sras sa la'ang yi rang ngo /
/sems can thams cad bde mdzad pa'i/
/thugs bskyed dge ba rgya mtsho dang /
/sems can phan par mdzad pa la/
/dga' bas rjes su yi rang ngo / /

(4) /phyogs rnams kun gyi sangs rgyas la/
/thal mo sbyar te gsol ba ni/
/sems can sdug bsngal mun 'thoms la/
/chos kyi sgron me spar du gsol/ /

(5) /rgyal ba mya ngan 'da' bzhed la/
/thal mo sbyar te gsol ba ni/
/'gro 'di ldongs par mi 'god cing /
/bskal pa grangs med bzhugs par gsol/ /

(6) /de ltar 'di dag kun byas te/
/dge ba bdag gis bsags pa gang /
/des ni sems can thams cad kyi/
/sdug bsngal thams cad bsal bar shog /

(7) /'gro ba nad pa ji srid du/
/nad sos gyur gyi bar du ni/
/sman dang sman pa nyid dag dang /
/de yi nad g.yog byed par shog /

(8) /zas dang skom gyi char phab ste/
/bkres dang skom pa'i gnod pa bsal/
/mu ge'i bskal pa bar ma'i tshe/
/bdag ni zas dang skom du gyur/ /

(9) /sems can phongs shing dbul ba la/
/bdag ni mi zad gter gyur te/
/yo byad mkho dgu sna tshogs su/
/mdun na nye bar gnas gyur cig /

(10) /lus dang de bzhin longs spyod dang /
/dus gsum dge ba thams cad kyang /
/sems can kun gyi don bsgrub phyir/
/phangs pa med par gtang bar bya/ /

(11) /thams cad btang bas mya ngan 'da'/
/bdag blo mya ngan 'das pa bsgrub/
/thams cad gtong bar chabs cig la/
/sems can rnams la btang ba mchog /

(12) /bdag gis lus can thams cad la/
/lus 'di ci bder byin zin gyis/
/rtag tu gsod dang smod pa 'am/
/rdeg sogs ci dgar byed la rag /

(13) /bdag gi lus la rtse byed dam/
/co 'dri ga zha'i rgyu byed kyang /
/bdag gi lus 'di byin zin gyis/
/'di yi kha tas ci zhig bya/ /

(14) /de la gnod par mi 'gyur ba'i/
/las gang yin pa'ang byed du chug
/bdag la dmigs nas nam du yang /
/'ga' yang don med ma gyur cig /

(15) /bdag la dmigs nas gang dag gis/
/khro ba'am dad pa'i sems byung na/
/de nyid rtag tu de dag gi/
/don kun 'grub pa'i rgyur gyur cig /

(16) /gang dag bdag la kha zer ram/
/gzhan dag gnod pa byed pa'am/
/de bzhin phyar ka gtong yang rung /
/thams cad byang chub skal ldan gyur/ /

(17) /bdag ni mgon med rnams kyi mgon/
/lam zhugs rnams kyi ded dpon dang /
/brgal 'dod rnams kyi gru dang ni/
/gzings dang zam pa nyid du gyur/ /

(18) /gling don gnyer la gling dang ni/
/mar me 'dod la mar me dang /
/gnas mal 'dod la gnas mal dang /
/bdag ni lus can bran 'dod pa/
/kun gyi bran du 'gyur bar shog /

(19) /yid bzhin nor dang bum pa bzang /
/rig sngags grub dang sman chen dang /
/dpag bsam gyi ni shing dag dang /
/lus can rnams kyi 'dod 'jor gyur/ /

(20) /sa sogs 'byung ba chen po dang /
/nam mkha' bzhin du rtag par yang /
/sems can dpag tu med pa yi/
/rnam mang nyer 'tsho 'i gzhir yang shog /

(21) /de bzhin nam mkha'i mthas gtugs pa'i/
/sems can khams la rnam kun tu/
/thams cad mya ngan 'das bar du/
/bdag ni nyer 'tsho 'i rgyur yang shog /

(22) /ji ltar sngon gyi bde gshegs kyis/
/byang chub thugs ni bskyed pa dang /
/byang chub sems dpa'i bslab pa la/
/de dag rim bzhin gnas pa ltar/ /

(23) /de bzhin 'gro la phan don du/
/byang chub sems ni bskyed bgyi zhing /
/de bzhin du ni bslab pa la'ang /
/rim pa bzhin du bslab par bgyi/ /

(24) /de ltar blo dang ldan pa yis/
/rab dang byang chub sems bzung nas/
/mjug kyang rgyas par bya ba'i phyir/
/sems ni 'di ltar gzengs bstod do/ /

(25) /deng dus bdag tshe 'bras bu yod/
/mi yi srid pa legs par thob/
/de ring sangs rgyas rigs su skyes/
/sangs rgyas sras su da gyur to/ /

(26) /da ni bdag gis ci nas kyang /
/rigs dang mthun pa'i las brtsams te/
/skyon med btsun pa'i rigs 'di la/
/rnyog par mi 'gyur de ltar bya/ /

(27) /long bas phyag dar phung po las/
/ji ltar rin chen rnyed pa ltar/
/de bzhin ji zhig ltar stes nas/
/byang chub sems 'di bdag la skyes/ /

(28) /'gro ba'i 'chi bdag 'joms byed pa'i/
/bdud rtsi mchog kyang 'di yin no/
/'gro ba'i dbul ba sel ba yi/
/mi zad gter yang 'di yin no/ /

(29) /'gro ba'i nad rab zhi byed pa'i/
/sman gyi mchog kyang 'di yin no/
/srid lam 'khyams shing dub pa yi/
/'gro ba'i ngal bso'i ljon shing yin/ /

(30) /'gro ba thams cad ngan 'gro las/
/sgrol bar byed pa'i spyi stegs yin/
/'gro ba'i nyon mongs gdung sel ba'i/
/sems kyi zla ba shar ba yin/ /

(31) /'gro ba'i mi shes rab rib dag 
/dpyis 'byin nyi ma chen po yin/
/dam chos 'o ma bsrubs pa las/
/mar gyi nying khu phyung ba yin/ /

(32) /'gro ba'i mgron po srid pa'i lam rgyu zhing /
/bde ba'i longs spyod spyad par 'dod pa la/
/'di ni bde ba'i mchog tu nyer gnas te/
/sems can 'gron chen tshim par byed pa yin/ /

(33) /bdag gis de ring skyob pa thams cad kyi/
/spyan sngar 'gro ba bde gshegs nyid dang ni/
/bar du bde la mgron du bos zin gyis/
/lha dang lha min la sogs dga' bar gyis/ /

***4 bag yod bstan pa/***
(1) /rgyal ba'i sras kyis de lta bur/
/byang chub sems rab brtan bzung nas/
/g.yel ba med par rtag tu yang /
/bslab las mi 'da' 'bad par bya/ /

(2) /bab col brtsams pa gang yin pa'am/
/gang zhig legs par ma brtags pa/
/de ni dam bca' byas gyur kyang /
/bya 'am btang zhes brtags pa'i rigs/ /

(3) /sangs rgyas rnams dang de yi sras/
/shes rab chen pos gang brtags shing /
/bdag nyid kyis kyang brtags brtags pa/
/de la bshol du ci zhig yod/ /

(4) /gal te de ltar dam bcas nas/
/las kyis bsgrubs par ma byas na/
/sems can de dag kun bslus pas/
/bdag gi 'gro ba ci 'drar 'gyur/ /

(5) /dngos po phal pa cung zad la'ang /
/yid kyis sbyin par bsams byas nas/
/mi gang sbyin par mi byed pa/
/de yang yi dwags 'gyur gsungs na/ /

(6) /bla na med pa'i bde ba la/
/bsam pa thag pas mgron gnyer nas/
/'gro ba thams cad bslus byas na/
/bde 'gror ji ga 'gro 'gyur ram/ /

(7) /mi gang byang chub sems btang yang /
/de dag thar bar mdzad pa ni/
/las tshul bsam gyis mi khyab ste/
/thams cad mkhyen pa kho nas mkhyen/ /

(8) /de ni byang chub sems dpa' la/
/ltung ba'i nang du lci ba ste/
/'di ltar de ni byung gyur na/
/sems can kun gyi don la dman/ /

(9) /gang gzhan skad cig tsam yang 'di'i/
/bsod nams bar chad gegs byed pa/
/sems can don la dman gyur pas/
/de yi ngan 'gro mu mtha' med/ /

(10) /sems can gcig gi bde ba yang /
/bshig na bdag nyid nyams 'gyur na/
/nam mkha' ma lus mtha' klas pa'i/
/lus can bde bshig smos ci dgos/ /

(11) /de ltar ltung ba stobs ldan dang /
/byang chub sems stobs ldan pa dag 
/'khor bar res kyis 'dre byed na/
/sa thob pa la yun ring thogs/ /

(12) /de ltas ji ltar dam bcas bzhin/
/bdag gis gus pas bsgrub par bya/
/deng nas brtson par ma byas na/
/'og nas 'og tu 'gro bar 'gyur/ /

(13) /sems can thams cad phan mdzad pa'i/
/sangs rgyas grangs med 'das gyur kyang /
/bdag ni rang gi nyes pas de'i/
/gso ba'i spyod yul ma gyur to/ /

(14) /da dung de bzhin bdag byed na/
/yang dang yang du'ang de bzhin te/
/ngan 'gror nad dang 'ching ba dang /
/bcad dang gshag sogs myong bar 'gyur/ /

(15) /de bzhin gshegs pa 'byung ba dang /
/dad dang mi lus thob pa dang /
/dge goms rung ba de lta bu/
/dkon na nam zhig thob par 'gyur/ /

(16) /nad med nyi ma 'di lta bu/
/zas bcas 'tshe ba med kyang ni/
/tshe ni skad cig bslu ba ste/
/lus ni thang cig brnyan po bzhin/ /

(17) /bdag gi spyod pa 'di 'dras ni/
/mi yi lus kyang 'thob mi 'gyur/
/mi lus thob par ma gyur na/
/sdig pa 'ba' zhig dge ba med/ /

(18) /gang tshe dge spyad skal ldan yang /
/dge ba bdag gis ma byas na/
/ngan song sdug bsngal kun rmongs pa/
/de tshe bdag gis ci byar yod/ /

(19) /dge ba dag kyang ma byas la/
/sdig pa dag kyang nyer bsags na/
/bskal pa bye ba brgyar yang ni/
/bde 'gro'i sgra yang thos mi 'gyur/ /

(20) /de nyid phyir na bcom ldan gyis/
/rgya mtsho cher g.yengs gnya' shing gi/ 
/bu gar rus sbal mgrin chud ltar/
/mi nyid shin tu thob dkar gsungs/ /

(21) /skad cig gcig byas sdig pas kyang /
/bskal par mnar med gnas 'gyur na/
/thog med 'khor bar bsags sdig gis/
/bde 'gror mi 'gro smos ci dgos/ /

(22) /de tsam kho na myongs gyur nas/
/'di ni rnam thar mi 'gyur te/
/'di ltar de ni myong bzhin du/
/sdig pa gzhan dag rab tu skye/ /

(23) /'di 'dra'i dal ba rnyed gyur nas/
/bdag gis dge goms ma byas na/
/'di las bslus pa gzhan med de/
/'di las rmongs pa'ang gzhan med do/ /

(24) /gal te bdag gis de rtogs nas/
/rmongs pas phyis kyang sgyid lug na/
/'chi bar 'gyur ba'i dus kyi tshe/
/mya ngan chen po ldang bar 'gyur/ /

(25) /dmyal me bzod dkas yun ring du/
/bdag gi lus la bsreg 'gyur na/
/'gyod pa mi bzad me 'bar bas/
/sems gdung 'gyur ba gdon mi za/ /

(26) /shin tu rnyed dka' phan pa'i sa/
/ji zhig ltar stes rnyed gyur nas/
/bdag nyid shes dang ldan bzhin du/
/phyir yang dmyal ba der khrid na/ /

(27) /sngags kyis rmongs par byas pa bzhin/
/bdag la 'dir sems med du zad/
/cis rmongs bdag kyang ma shes te/
/bdag gi khong na ci zhig yod/ /

(28) /zhe sdang sred sogs dgra rnams ni/
/rkang lag la sogs yod min la/
/dpa' mdzangs min yang ji zhig ltar/
/de dag gis bdag bran bzhin byas/ /

(29) /bdag gis sems la gnas bzhin du/
/dga' mgur bdag la gnod byed pa/
/de la'ang mi khro bzod pa ni/
/gnas min bzod pa smad pa'i gnas/ /

(30) /gal te lha dang lha min rnams/
/thams cad bdag la dgrar langs kyang /
/de dag gis kyang mnar med pa'i/
/me nang khrid cing 'jug mi nus/ /

(31) /nyon mongs stobs chen dgra 'dis ni/
/gang dang phrad na ri rab kyang /
/thal ba yang ni mi lus pa/
/der bdag skad cig gcig la 'dor/ /

(32) /bdag gi nyon mongs dgra bo gang /
/dus ring thog mtha' med pa ltar/
/dgra gzhan kun kyang de lta bur/
/yun ring thub pa ma yin no/ /

(33) /mthun par rim gro bsten byas na/
/thams cad phan dang bde byed na/
/nyon mongs rnams ni bsten byas na/
/phyir zhing sdug bsngal gnod pa byed/ /

(34) /de ltar yun ring rgyun chags dgrar gyur pa/
/gnod pa'i tshogs rab 'phel ba'i rgyu gcig pu/
/bdag gi snying la nges par gnas 'cha' na/
/'khor bar 'jigs med dga' bar ga la 'gyur/ /

(35) /'khor ba'i btson gyi srung ma dmyal sogs su/
/gsod byed gshed mar gyur pa 'di dag ni/
/gal te blo gnas chags pa'i drwa ba ni/
/gnas na bdag la bde ba ga la yod/ /

(36) /de ltar ji srid bdag gis dgra 'di mngon sum du/
/nges par ma bcom de srid bdag 'dir brtson mi 'dor/ /
re zhig gnod byed chung ngu la yang khros gyur pa/
/nga rgyal bdo rnams de ma bcom par gnyid mi 'ong / /

(37) /rang bzhin 'chi bas sdug bsngal gyur pa'i nyon mongs dag 
/g.yul ngor dngar tshe nan gyis gzhom par 'dod pa yang /
/mda' mdung mtshon gyis phog pa'i sdug bsngal khyad bsad nas/
/don ma grub par phyir phyogs 'byer bar mi byed na/ /

(38) /rtag tu sdug bsngal kun gyi rgyur gyur pa/
/rang bzhin dgrar nges gzhom brtson bdag la deng /
/sdug bsngal brgya phrag rgyur gyur gang gis kyang /
/yi chad sgyid lug mi 'gyur smos ci dgos/ /

(39) /don med dgra yis rma srol btod pa yang /
/lus la rgyan dang 'dra bar srel byed na/
/don chen sgrub phyir yang dag brtson gyur pa/
/bdag la sdug bsngal ci phyir gnod byed yin/ /

(40) /nya pa gdol pa zhing pa la sogs pa/
/rang gi 'tsho ba tsam zhig sems pa yang /
/grang dang tsha la sogs pa'i gnod bzod na/
/'gro ba bde phyir bdag lta cis mi bzod/ /

(41) /phyogs bcu nam mkha'i mthas gtugs pa'i/
/'gro ba nyon mongs las bsgral bar/
/dam bcas gang tshe bdag nyid kyang /
/nyon mongs rnams las ma grol bar/ /

(42) /bdag gi tshod kyang mi shes par/
/smra ba ji ltar smyon pa min/
/de ltas nyon mongs gzhom pa la/
/rtag tu phyir mi ldog par bya/ /

(43) /'di la bdag gis zhen bya zhing /
/khon du bzung nas g.yul sprad de/
/rnam pa de 'dra'i nyon mongs pa/
/nyon mongs 'joms byed ma gtogs so/ /

(44) /bdag ni bsregs te bsad gyur tam/
/bdag gi mgo bo bcad kyang bla'i/
/rnam pa kun tu nyon mongs pa'i/
/dgra la 'dud par mi bya 'o/ /

(45) /tha mal dgra bo yul nas phyung yang ni/
/yul gzhan dag tu gnas shing yongs bzung nas/
/nus pa brtas nas de nas phyir ldog gi/ 
/nyon mongs dgra tshul de dang 'dra ma yin/ /

(46) /nyon mongs nyon mongs shes rab mig gis spang /
/bdag yid las bsal gang du 'gro bar 'gyur/
/gang du gnas nas bdag gnod bya phyir 'ong /
/blo zhan bdag la brtson pa med par zad/ /

(47) /nyon mongs rnams ni yul na mi gnas dbang tshogs la min bar na'ang min/
/de las gzhan na'ang min na de dag gar gnas 'gro ba kun gnod byed/
/'di ni sgyu 'dra de phyir snying la 'jigs spangs shes phyir brtson pa bsten/
/don med nyid du bdag la dmyal sogs rnams su ci ste gnod pa byed/ /

(48) /de ltar rnams bsams ji skad bshad pa yi/
/bslab pa bsgrub pa'i ched du 'bad par bya/
/sman pa'i ngag ma mnyan na sman dag gis/
/bcos dgos nad pa gsos pa ga la yod/ /

***5 shes bzhin bsrung bar bya ba/***
(1) /bslab pa bsrung bar 'dod pa yis/
/rab tu bsgrims nas sems bsrung ste/
/sems 'di bsrung bar ma byas na/
/bslab pa bsrung bar yong mi nus/ /

(2) /sems kyi glang po yan btang bas/
/mnar med gnod pa byed pa ltar/
/glang chen ma thul myos pa yis/
/'di na de 'dra'i gnod mi byed/ /

(3) /kun nas dran pa'i thag pa yis/
/sems kyi glang po dam btags na/
/'jigs pa thams cad med 'gyur zhing /
/dge ba thams cad lag tu 'ong / /

(4) /stag dang seng ge glang chen dred/
/sbrul dang dgra rnams thams cad dang /
/sems can dmyal ba'i srung ma dang /
/byad ma de bzhin srin po rnams/ /

(5) /sems 'di gcig pu btags pa yis/
/de dag thams cad btags par 'gyur/
/sems 'di gcig pu btul ba na/
/de dag thams cad thul bar 'gyur/ /

(6) /'di ltar 'jigs pa thams cad dang /
/sdug bsngal dpag tu med pa yang /
/sems las byung ba yin no zhes/
/yang dag gsungs pa nyid kyis bstan/ /

(7) /sems can dmyal ba'i mtshon cha rnams/
/su zhig gis ni ched du byas/
/lcags sreg sa gzhi su yis byas/
/mo tshogs de dag ci las byung / /

(8) /de 'dra de dag thams cad kyang /
/sdig sems yin par thub pas gsungs/
/de ltar 'jig rten gsum po na/
/sems las 'jigs pa gzhan 'ga' med/ /

(9) /gal te 'gro ba dbul bor pas/
/sbyin pa'i pha rol phyin yin na/
/da dung 'gro bkren yod na sngon/
/skyob pa ji ltar pha rol phyin/ /

(10) /bdog pa thams cad 'bras bcas te/
/skye bo kun la gtang sems kyis/
/sbyin pa'i pha rol phyin gsungs te/
/de ltas de ni sems nyid do/ /

(11) /nya la sogs pa gang zhig tu/
/de dag gsod mi 'gyur bar bskrad/
/spong ba'i sems ni thob pa las/
/tshul khrims pha rol phyin par bshad/ /

(12) /sems can mi bsrun nam mkha' bzhin/
/de dag gzhom gyis yong mi lang /
/khro ba'i sems 'di gcig bcom na/
/dgra de thams cad choms dang 'dra/ /

(13) /sa steng 'di dag kos g.yog tu/
/de snyed ko bas ga la lang /
/lham mthil tsam gyi ko bas ni/
/sa steng thams cad g.yogs dang 'dra/ /

(14) /de bzhin phyi rol dngos po yang /
/bdag gis phyir bzlog mi lang gi/ 
/bdag gi sems 'di phyir bzlog bya'i/
/gzhan rnams bzlog go ci zhig dgos/ /

(15) /sems gsal gcig bskyed 'bras bu gang /
/tshangs la sogs pa yin pa ltar/
/lus ngag bcas pa'i 'bras bu yang /
/spyod pa zhan pas de lta min/ /

(16) /bzlas brjod dang ni dka' thub kun/
/yun ring dus su spyad byas kyang /
/sems gzhan g.yengs pas byas pa ni/
/de nyid rig pas don med gsungs/ /

(17) /gang gis chos kyi gtso bo mchog
/sems kyi gsang 'di ma shes na/
/bde thob sdug bsngal gzhom 'dod kyang /
/de dag don med gyi nar 'khyams/ /

(18) /de ltas bdag gi sems 'di ni/
/legs bzung legs par bsrung bar bya/
/sems bsrung brtul zhugs ma gtogs pa/
/brtul zhugs mang pos ci zhig bya/ /

(19) /ma grangs grol ba'i khrod gnas na/
/bsgrims te rma yi bag byed bzhin/
/skye bo ngan khrod gnas pas kyang /
/sems kyi rma 'di rtag tu bsrung / /

(20) /rma yi sdug bsngal chung ngu yis/
/skrag pa'ang rma yi bag byed na/
/bsdus 'joms ris 'joms skrag pa dag
/sems kyi rma lta ci mi bsrung / /

(21) /spyod pa 'di 'dras gnas byed na/
/skye bo ngan pa'i khrod gnas sam/
/bud med khrod na gnas kyang rung /
/sdom brtson brtan pa nyams mi 'gyur/ /

(22) /bdag gi rnyed dang bkur sti dang /
/lus dang 'tsho ba med bla zhing /
/dge ba gzhan yang nyams bla yi/
/sems ni nam yang nyams mi bya/ /

(23) /sems bsrung 'dod pa rnams la ni/
/dran pa dang ni shes bzhin dag 
/thams cad 'bad pas srungs shig ces/
/bdag ni de ltar thal mo sbyar/ /

(24) /nad kyis dkrugs pa'i mi dag ni/
/las rnams kun la mthu med pa/
/de bzhin rmongs pas sems dkrugs pa/
/las rnams kun la mthu med do/ /

(25) /shes bzhin med pa'i sems ldan pa'i/
/thos dang bsam dang sgom pa yang /
/glo rdol bum pa'i chu bzhin du/
/dran pa la ni de mi gnas/ /

(26) /thos ldan dad pa can dang ni/
/brtson pa lhur len du ma yang /
/shes bzhin med pa'i skyon chags pas/
/ltung ba'i rnyog dang bcas par 'gyur/ /

(27) /shes bzhin med pa'i chom rkun dag
/dran pa nyams pa'i rjes 'brang bas/
/bsod nams dag ni nyer bsags kyang /
/rkun pos 'phrogs bzhin ngan 'gror 'gro/ /

(28) /nyon mongs chom rkun tshogs 'di ni/
/glags skabs 'tshol bar byed pa ste/
/glags rnyed gyur nas dge 'phrog cing /
/bde 'gro'i srog kyang 'joms par byed/ /

(29) /de bas dran pa yid sgo nas/
/gud du nam yang mi gtang ngo /
/song na'ang ngan 'gro'i gnod pa dag 
/dran par byas te nye bar bzhag /

(30) /bla ma dang ni 'grogs pa las/
/mkhan pos rjes su bstan pa dang /
/'jigs pas skal ldan gus byed la/
/dran pa bde blag nyid du skye/ /

(31) /sangs rgyas byang chub sems dpa' dag 
/kun tu thogs med gzigs par ldan/
/de dag thams cad spyan snga na/
/rtag par bdag ni gnas so zhes/ /

(32) /de ltar bsams nas ngo tsha dang /
/gus dang 'jigs ldan de bzhin mnos/
/des ni sangs rgyas rjes dran pa'ang /
/de la yang dang yang du 'byung / /

(33) /gang tshe dran pa yid sgo nas/
/bsrung ba'i don du gnas gyur pa/
/de tshe shes bzhin 'ong 'gyur zhing /
/song ba dag kyang phyir 'ong 'gyur/ /

(34) /re zhig dang por 'di 'dra'i sems/
/'di ni skyon bcas shes byas nas/
/de tshe bdag gis shing bzhin du/
/zungs thub par ni gnas par bya/ /

(35) /don med g.yengs par lta ba ni/
/nam yang bdag gis mi bya ste/
/nges par sems pas rtag tu ni/
/mig ni phab ste blta bar bya/ /

(36) /lta ba ngal bso'i ched du ni/
/res 'ga' phyogs su blta bar bya/
/'ga' zhig mig lam snang gyur na/
/bltas nas 'ongs pa legs zhes brjod/ /

(37) /lam sogs 'jigs pa brtag pa'i phyir/
/yang dang yang du phyogs bzhir blta/
/ngal bso kha ni phyir bltas nas/
/rgyab kyi phyogs su blta bar bya/ /

(38) /mdun dang rgyab tu brtags byas nas/
/'gro 'am yang na 'ong bya ste/
/de ltar gnas skabs thams cad du/
/dgos pa shes nas spyad par bya/ /

(39) /lus kyis 'di ltar gnas bya zhes/
/bya ba bsdogs nas de nas ni/
/skabs su lus 'di ji lta bur/
/gnas pa yin zhes blta bar bya/ /

(40) /sems kyi glang chen myos pa ni/
/chos la sems pa'i ka chen la/
/ji ltar btags pa mi 'chor bar/
/de ltar 'bad pa kun gyis brtag /

(41) /ci nas ting 'dzin brtson pa ni/
/skad cig gcig kyang mi 'chor bar/
/bdag gi yid 'di gar spyod ces/
/de ltar yid la so sor brtag /

(42) /'jigs dang dga' ston sogs 'brel bar/
/gal te mi nus ci bder bya/
/'di ltar sbyin pa'i dus dag tu/
/tshul khrims btang snyoms bzhag par gsungs/ /

(43) /gang zhig bsams te byar brtsams pa/
/de las gzhan du mi bsams te/
/der gtad pa yi bsam pa yis/
/de nyid re zhig bsgrub par bya/ /

(44) /de lta na ni kun legs byas/
/gzhan du gnyis kar mi 'gyur ro/
/shes bzhin ma yin nye nyon mongs/
/de lta na ni 'phel mi 'gyur/ /

(45) /bre mo'i gtam ni sna tshogs dang /
/ngo mtshar ltad mo rnam mang po/
/kun la 'jug par gyur pa na/
/de la chags pa spang bar bya/ /

(46) /don med sa rko rtswa gcod dang /
/sa ris 'dri sogs byed gyur na/
/bde gshegs bslab pa dran byas nas/
/skrag pas de yi mod la dor/ /

(47) /gang tshe bskyod par 'dod gyur tam/
/smra bar 'dod par gyur na yang /
/dang por rang gi yid brtags nas/
/brtan pas rigs pa ldan par bya/ /

(48) /gang tshe rang yid chags pa dang /
/khro bar 'dod pa de yi tshe/
/las su mi bya smra mi bya/
/shing bzhin du ni gnas par bya/ /

(49) /rgod dang ga zhar bcas pa 'am/
/gal te nga rgyal rgyags ldan pa'am/
/mtshang 'bru ba yi bsam pa dang /
/gal te skyor 'byin bslu sems sam/ /

(50) /gang tshe bdag bstod lhur len pa'am/
/gzhan la smod pa nyid dang ni/
/gshe bcas 'gyed dang bcas gyur pa/
/de tshe shing bzhin gnas par bya/ /

(51) /rnyed dang bkur sti grags ldan pa'am/
/g.yog 'khor don du gnyer 'dod pa'am/
/bdag sems rim gro 'dod gyur na/
/de tshe shing bzhin gnas par bya/ /

(52) /gzhan don yal bar 'dor ba dang /
/rang don gnyer bar 'dod pa dang /
/smra bar 'dod pa'i sems byung na/
/de tshe shing bzhin gnas par bya/ /

(53) /mi bzod le lo'i 'jigs pa dang /
/de bzhin spyi brtol mu cor dang /
/rang gi phyogs zhen sems byung na/
/de tshe shing bzhin gnas par bya/ /

(54) /de ltar kun nas nyon mongs dang /
/don med brtson pa'i sems brtags nas/
/de tshe dpa' bos gnyen po yis/
/de ni brtan por gzung bar bya/ /

(55) /shin tu nges dang rab dad dang /
/brtan dang gus dang zhe sar bcas/
/ngo tsha shes dang 'jigs bcas dang /
/zhi zhing gzhan dga' byed la brtson/ /

(56) /phan tshun mi mthun byis pa yi/
/'dod pa rnams kyis mi skyo zhing /
/nyon mongs skyes pas 'di dag gi/ 
/sems 'di byung snyam brtser ldan dang / /

(57) /kha na ma tho med dngos la/
/bdag dang sems can dbang byas shing /
/sprul pa bzhin du nga med par/
/yid 'di rtag tu gzung bar bya/ /

(58) /ring zhig lon nas dal ba'i mchog 
/thob pa yang dang yang bsams nas/
/sems de lta bu ri rab ltar/
/rab tu mi g.yo gzung bar bya/ /

(59) /bya rgod sha la chags pa yis/
/phan tshun kun tu bshal khrid kyang /
/yid khyod mi dgar mi byed na/
/da lta ci phyir kha ta byed/ /

(60) /lus 'di bdag gir bzung byas nas/
/yid khyod ci phyir srung bar byed/
/khyod dang 'di gnyis so so na/
/des ko khyod la ci zhig bya/ /

(61) /rmongs pa'i yid khyod ci yi phyir/
/shing gzugs gtsang ma gzung mi byed/
/mi gtsang tshogs kyi 'phrul 'khor 'di/
/rul pa bsrungs te ci zhig rung / /

(62) /thog mar pags pa'i rim pa 'di/
/rang gi blo yis tha dad phye/
/sha yang rus pa'i drwa ba las/
/shes rab mtshon gyis gud du phye/ /

(63) /rus pa rnams kyang dbye byas nas/
/rkang gi bar du blta bya zhing /
/'di la snying po ci yod ces/
/bdag nyid kyis ni brtag par gyis/ /

(64) /de ltar 'bad de btsal kyang der/
/khyod kyis snying po ma mthong na/
/da dung ci phyir chags tshul gyis/
/khyod ni lus 'di srung bar byed/ /

(65) /khyod kyis mi gtsang bzar mi rung /
/khrag kyang btung du mi rung la/
/rgyu lto'ang gzhib tu mi rung na/
/lus kyis khyod la ci zhig bya/ /

(66) /nyis na wa dang bya rgod kyi/
/zas kyi don du 'di bsrung rigs/
/mi 'o cog gi lus 'di ni/
/bkol bar bya ba nyid du zad/ /

(67) /'di ltar khyod kyis bsrungs kyang ni/
/'chi bdag brtse ba med pa yis/
/'phrog ste bya dang khyir byin na/
/de tshe khyod kyis ci byar yod/ /

(68) /bran g.yog bkol du mi btub la'ang /
/gos la sogs pa mi sbyin na/
/lus 'di bsnyod kyang gzhan 'gro na/
/khyod ko ci ste sha thang gso/ /

(69) /'di la gla rngan byin nas ni/
/da ni rang gi don byed chug 
/phan pa med par 'di la ni/
/thams cad sbyin par mi bya 'o/ /

(70) /'gro dang 'ong ba'i rten tsam du/
/lus la gru yi blo bzhag ste/
/sems can rnams don bsgrub pa'i phyir/
/yid bzhin gyi ni lus su bsgyur/ /

(71) /de ltar rang dbang yod gyis te/
/rtag tu 'dzum pa'i bzhin du gyis/
/khro gnyer ngo zum yongs thongs te/
/'gro ba'i bshes dang gsong por gyis/ /

(72) /khri la sogs pa bab col du/
/sgra dang bcas par mi dor ro/
/sgo yang drag tu mi dbye ste/
/rtag tu gcom skyung dga' bar bya/ /

(73) /chu skyar byi la chom rkun dag
/sgra med 'jab cing 'gro ba yis/
/mngon par 'dod pa'i don sgrub pa/
/thub pas rtag tu de bzhin spyad/ /

(74) /gzhan la gzhen skul 'debs mkhas shing /
/ma bcol phan par byed pa'i ngag 
/gus pas spyi bor blang gyis te/
/rtag tu kun gyi slob mar gyur/ /

(75) /legs par smras pa thams cad la/
/dge bar gsungs zhes brjod par bya/
/bsod nams byed pa mthong gyur na/
/bstod pas legs par dga' ba bskyed/ /

(76) /lkog na yon tan brjod bya zhing /
/yon tan brjod na rjes su brjod/
/rang gi yon tan brjod na de/
/yon tan shes par rig par bya/ /

(77) /rtsom pa thams cad dga' phyir te/
/de ni rin gyis nyo na'ang dkon/
/de ltas gzhan byas yon tan gyis/
/dga' ba'i bde ba spyad par bya/ /

(78) /bdag la 'dir god yong med la/
/pha rol tu yang bde ba che/
/nyes pas mi dga' sdug bsngal zhing /
/pha rol tu yang sdug bsngal che/ /

(79) /smra na yid phebs 'brel ba dang /
/don gsal yid du 'ong ba dang /
/chags dang zhe sdang spangs pa dang /
/'jam zhing ran par smra bar bya/ /

(80) /mig gis sems can lta na yang /
/'di dag nyid la brten nas bdag 
/sangs rgyas nyid du 'gyur ro zhes/
/drang zhing byams pa'i tshul gyis blta/ /

(81) /rtag par mngon zhen gyis bslangs pa'am/
/gnyen po yis ni bslangs pa nyid/
/yon tan dang ni phan 'dogs zhing /
/sdug bsngal ba la dge chen 'gyur/ /

(82) /mkhas shing dad dang ldan byas nas/
/las rnams bdag gis rtag tu bya/
/las rnams kun la su la yang /
/ltos par bya ba ma yin no/ /

(83) /sbyin pa'i pha rol phyin la sogs/
/gong nas gong du khyad zhugs spyad/
/chung ngu'i phyir ni che mi gtong /
/gtso cher gzhan gyi don bsam mo/

(84) /de ltar rig byas gzhan don la/
/rtag tu brtson par gnas par bya/
/thugs rje mnga' ba ring gzigs pas/
/bkag pa rnams kyang de la gnang / /

(85) /log par ltung dang mgon med dang /
/brtul zhugs gnas la bgo bya zhing /
/ran pa tsam du bza' bya ste/
/chos gos gsum ma gtogs pa sbyin/

(86) /dam pa'i chos ni spyod pa'i lus/
/phran tshegs ched du gnod mi bya/
/de ltar byas na sems can gyi/
/bsam pa myur du rdzogs par 'gyur/ /

(87) /snying rje'i bsam pa ma dag par/
/lus 'di gtang bar mi bya ste/
/ci nas 'di dang gzhan du yang /
/don chen sgrub pa'i rgyur gtang ngo / /

(88) /ma gus pa la chos mi bshad/
/mi na bzhin du mgo dkris dang /
/gdugs dang 'khar ba mtshon thogs dang /
/mgo bo g.yogs pa dag la min/ /

(89) /dman la zab dang rgya che dang /
/skyes pa med par bud med min/
/dman dang mchog gi chos rnams la/
/mtshungs par gus pas kun tu spyad/ /

(90) /rgya chen chos kyi snod gyur pa/
/dman pa'i chos la sbyar mi bya/
/spyod pa yongs su 'dor mi bya/
/mdo dang sngags kyis 'drid mi bya/ /

(91) /so shing dang ni mchil ma dag
/dor ba na ni dgab par bya/
/gci la sogs pa'ang longs spyod pa'i/
/chu dang thang la dor ba smad/ /

(92) /kha bkang ba dang sgra bcas dang /
/kha gdangs nas ni bza' mi bya/
/rkang pa brkyangs te mi 'dug cing /
/lag pa mnyam par mi mnye'o/ /

(93) /bzhon pa mal stan gnas dag tu/
/bud med gzhan dang gcig mi bya/
/'jig rten ma dad gyur pa kun/
/mthong dang dris te spang bar bya/ /

(94) /sor mos brda ni mi bya ste/
/gus dang bcas pas g.yas pa yi/
/lag pa dag ni kun gyis kyang /
/lam yang de ltar bstan par bya/ /

(95) /lag pa shas cher bskyod min te/
/cung zad bskyod la sgra bsgrags pa/
/se gol la sogs brda bya ste/
/gzhan du ma bsdams par 'gyur ro/ /

(96) /mgon po mya ngan 'das gzims ltar/
/'dod pa'i phyogs su nyal bar bya/
/shes bzhin myur du ldang sems la/
/thog ma nyid du nges par sbyar/ /

(97) /byang chub sems dpa'i spyod pa dag
/tshad med par ni gsungs pa las/
/sems sbyong ba yi spyod pa ni/
/nges par de srid spyad par bya/ /

(98) /nyin dang mtshan mo lan gsum du/
/phung po gsum pa gdon bya zhing /
/rgyal dang byang chub sems brten nas/
/ltung ba'i lhag ma des zhi bya/ /

(99) /rang ngam gzhan gyi dbang yang rung /
/gnas skabs gang du ci spyod kyang /
/bslab par gsungs pa gang yin pa'i/
/gnas skabs de la 'bad de bslab/ /

(100) /rgyal sras rnams kyis mi bslab pa/
/de ni gang yang yod min te/
/de ltar gnas pa'i mkhas pa la/
/bsod nams mi 'gyur gang yang med/ /

(101) /dngos sam yang na brgyud kyang rung /
/sems can don las gzhan mi spyad/
/sems can kho na'i don gyi phyir/
/thams cad byang chub phyir bsngo 'o/ /

(102) /rtag par dge ba'i bshes gnyen ni/
/theg chen don la mkhas pa dang /
/byang chub sems dpa'i brtul zhugs mchog
/srog gi phyir yang mi gtong ngo / /

(103) /dpal 'byung ba yi rnam thar las/
/bla ma bsten pa'i tshul ltar bslab/
/'di dang sangs rgyas bka' stsal gzhan/
/mdo sde bklags nas shes par bya/ /

(104) /mdo sde rnams las bslab pa snang /
/de bas mdo sde bklag par bya/
/nam mkha'i snying po'i mdo sde ni/
/thog ma nyid du blta bar bya/ /

(105) /gang phyir rtag tu spyad pa ni/
/de las rgya cher rab ston pas/
/bslab pa kun las btus pa yang /
/nges par yang dang yang du blta/ /

(106) /yang na re zhig mdor bsdus pa'i/
/mdo rnams kun las btus pa blta/
/'phags pa klu sgrub kyis mdzad pa'i/
/gnyis po'ang 'bad pas blta bar bya/ /

(107) /gang las gang ni ma bkag pa/
/de nyid spyad par bya ba ste/
/'jig rten sems ni bsrung ba'i phyir/
/bslab pa mthong nas yang dag spyad/ /

(108) /lus dang sems kyi gnas skabs la/
/yang dang yang du brtag bya ba/
/'di nyid kho na mdor na ni/
/shes bzhin bsrung ba'i mtshan nyid do/ /

(109) /lus kyis 'di dag spyad par bya/
/tshig tsam brjod pas ci zhig 'grub/
/sman dpyad bklags pa tsam gyis ni/
/nad pa dag la phan 'gyur ram/ /

***6 bzod pa bstan pa/***
(1) /bskal pa stong du bsags pa yi/
/sbyin dang bde gshegs mchod la sogs/
/legs spyad gang yin de kun kyang /
/khong khro gcig gis 'joms par byed/ /

(2) /zhe sdang lta bu'i sdig pa med/
/bzod pa lta bu'i dka' thub med/
/de bas bzod la nan tan du/
/sna tshogs tshul gyis bsgom par bya/ /

(3) /zhe sdang zug rngu'i sems 'chang na/
/yid ni zhi ba nyams mi myong /
/dga' dang bde ba'ang mi 'thob la/
/gnyid mi 'ong zhing brtan med 'gyur/ /

(4) /gang dag nor dang bkur sti yis/
/drin byin de la brten gyur pa/
/de dag kyang ni sdang ldan pa'i/
/rje dpon de la gsod par rgol/ /

(5) /de yis mdza' bshes skyo bar 'gyur/
/sbyin pas bsdus kyang bsten mi byed/
/mdor na khro bas bder gnas pa/
/de ni 'ga' yang yod ma yin/ /

(6) /khro ba'i dgra yis de la sogs/
/sdug bsngal dag ni byed par 'gyur/
/gang zhig bsgrims te khro 'joms pa/
/de ni 'di dang gzhan du bde/ /

(7) /mi 'dod byas dang 'dod pa yi/
/gegs byas pa las byung gyur pa/
/yid mi bde ba'i zas rnyed nas/
/zhe sdang brtas te bdag 'joms so/ /

(8) /de ltas bdag gis dgra bo de'i/
/zas ni rnam par gzhom par bya/
/'di ltar bdag la gnod pa las/
/dgra 'di la ni las gzhan med/ /

(9) /ci la bab kyang bdag gis ni/
/dga' ba'i yid ni dkrugs mi bya/
/mi dga' byas kyang 'dod mi 'grub/
/dge ba dag ni nyams par 'gyur/ /

(10) /gal te bcos su yod na ni/
/de la mi dgar ci zhig yod/
/gal te bcos su med na ni/
/de la mi dga' byas ci phan/ /

(11) /bdag gam bdag gis bshes rnams la/
/sdug bsngal brnyas dang tshig rtsub dang /
/mi snyan zhes bya mi 'dod de/
/dgra la de las bzlog pas so/ /

(12) /bde ba'i rgyu ni res 'ga' 'byung /
/sdug bsngal rgyu ni shin tu mang /
/sdug bsngal med par nges 'byung med/
/de bas sems khyod brtan par mnos/ /

(13) /dka' zlog dad dang kar+Na pa/
/bsregs dang bcad sogs tshor ba ni/
/don med bzod byed thar pa yi/
/don du bdag ko ci phyir sdar/ /

(14) /goms na sla bar mi 'gyur ba'i/
/dngos de gang yang yod ma yin/
/de bas gnod pa chung goms pas/
/gnod pa chen po bzod par byos/ /

(15) /sbrul dang sha sbrang dag dang ni/
/bkres skom la sogs tshor ba dang /
/g.yan pa la sogs bcas pa yi/
/don med sdug bsngal cis ma mthong / /

(16) /tsha grang char dang rlung sogs dang /
/nad dang 'ching dang brdeg sogs la/
/bdag gis bze re mi bya ste/
/de ltar byas na gnod pa 'phel/ /

(17) /la la bdag gi khrag mthong na/
/dpa' brtan lhag par skye 'gyur yod/
/la la gzhan gyi khrag mthong na/
/bog cing brgyal bar 'gyur ba yod/ /

(18) /de ni sems kyi ngang brtan dang /
/sdar ma'i tshul las gyur pa yin/
/de bas gnod pa khyad bsad cing /
/sdug bsngal rnams kyis mi tshugs byos/ /

(19) /mkhas pas sdug bsngal byung yang ni/
/sems kyi rab dwang rnyog mi bya/
/nyon mongs rnams dang g.yul 'gyed la/
/g.yul 'gyed tshe na gnod pa mang / /

(20) /sdug bsngal thams cad khyad bsad nas/
/zhe sdang la sogs dgra 'joms pa/
/de dag rgyal byed dpa' bo ste/
/lhag ma ro la gsod pa 'o/ /

(21) /gzhan yang sdug bsngal yon tan ni/
/skyo bas dregs pa sel bar byed/
/'khor ba pa la snying rje skye/
/sdig la 'dzem zhing dge la dga'/ /

(22) /mkhris pa la sogs sdug bsngal gyi/
/'byung gnas che la mi khro bar/
/sems yod rnams la ci ste khro/
/de dag kun kyang rkyen gyis bskul/ /

(23) /dper na mi 'dod bzhin du yang /
/nad 'di 'byung bar 'gyur ba ltar/
/de bzhin mi 'dod bzhin du yang /
/nan gyis nyon mongs 'byung bar 'gyur/ /

(24) /khro bar bya zhes ma bsams kyang /
/skye bo rnams ni gyi nar khro/
/bskyed par bya zhes ma bsams kyang /
/khro ba de bzhin skye bar 'gyur/ /

(25) /nyes pa ji snyed thams cad dang /
/sdig pa rnam pa sna tshogs pa/
/de kun rkyen gyi stobs las byung /
/rang dbang yod pa ma yin no/ /

(26) /rkyen rnams tshogs pa de dag kyang /
/bskyed par bya zhes sems pa med/
/des bskyed de yang bdag bskyed ces/
/sems pa yod pa ma yin no/ /

(27) /gtso bo zhes byar gang 'dod dang /
/bdag ces btags pa gang yin pa/
/de nyid bdag ni 'byung bya zhes/
/ched du bsams shing 'byung ba med/ /

(28) /ma skyes par ni de med na/
/de tshe skye bar 'dod pa gang /
/yul la rtag tu g.yeng 'gyur bas/
/'gag par 'gyur ba'ang ma yin no/ /

(29) /ci ste bdag de rtag na ni/
/mkha' bzhin byed pa med par mngon/
/rkyen rnams gzhan dang phrad na yang /
/'gyur ba med la ci byar yod/ /

(30) /byed pa'i tshe yang sngon bzhin na/
/byed pas de la ci zhig byas/
/de yi byed pa 'di yin zhes/
/'brel bar 'gyur ba gang zhig yod/ /

(31) /de ltar thams cad gzhan gyi dbang /
/de yi dbang gis de dbang med/
/de ltar shes nas sprul lta bu'i/
/dngos po kun la khro mi 'gyur/ /

(32) /gang gis gang zhig bzlog bya ste/
/bzlog pa'ang rigs pa min zhe na/
/de la brten nas sdug bsngal rnams/
/rgyun chad 'gyur 'dod mi rigs med/ /

(33) /de bas dgra 'am mdza' yang rung /
/mi rigs byed pa mthong gyur na/
/'di 'dra'i rkyen las gyur to zhes/
/de ltar soms te bde bar mnos/ /

(34) /gal te rang dgas 'grub 'gyur na/
/'ga' yang sdug bsngal mi 'dod pas/
/lus can dag ni thams cad kyang /
/su la'ang sdug bsngal 'byung mi 'gyur/ /

(35) /bag med pas ni bdag la'ang bdag
/tsher ma la sogs gnod pa byed/
/bud med la sogs 'thob bya'i phyir/
/rngam zhing zas gcod la sogs byed/ /

(36) /kha cig 'gag cing g.yang sar mchong /
/dug dang mi 'phrod za ba dang /
/bsod nams ma yin spyod pa yis/
/rang la gnod pa byed pa yod/ /

(37) /gang tshe nyon mongs dbang gyur pas/
/bdag sdug nyid kyang gsod byed pa/
/de tshe de dag gzhan lus la/
/gnod mi byed par ji ltar 'gyur/ /

(38) /nyon mongs skyes pas de lta bur/
/bdag gsod la sogs zhugs pa la/
/snying rje brgya la ma skyes na/
/khro bar 'gyur ba ci'i tha tshig /

(39) /gal te gzhan la 'tshe byed pa/
/byis pa rnams kyi rang bzhin na/
/de la khro bar mi rigs te/
/sreg pa'i rang bzhin me bkon 'dra/ /

(40) /'on te skyon 'di glo bur la/
/sems can rang bzhin nges pa na'ang /
/'o na'ang khro bar mi rigs te/
/mkha' la dud 'thul bkon pa bzhin/ /

(41) /dbyug pa la sogs dngos bkol te/
/gal te 'phen pa la khro na/
/de yang zhe sdang gis rbad pas/
/nyis na zhe sdang la khro rigs/ /

(42) /bdag gis sngon chad sems can la/
/'di 'dra ba yi gnod pa byas/
/de bas sems can 'tshe byed pa/
/bdag la gnod pa 'di 'byung rigs/ /

(43) /de yi mtshon dang bdag gi lus/
/gnyis ka sdug bsngal rgyu yin te/
/des mtshon bdag gis lus phyung na/
/gang zhig la ni khro bar bya/ /

(44) /shu ba mi yi gzugs 'dra ba/
/reg tu mi bzod sdug bsngal can/
/sred ldongs bdag gis bzung gyur na/
/de la gnod pa su la khro/ /

(45) /byis pa sdug bsngal mi 'dod cing /
/sdug bsngal rgyu la brkam pas na/
/rang gi nyes pas gnod gyur pa/
/gzhan la bkon tu ci zhig yod/ /

(46) /dper na dmyal ba'i srung ma dang /
/ral gri lo ma'i nags tshal ltar/
/rang gi las kyis 'di bskyed na/
/gang zhig la ni khro bar bya/ /

(47) /bdag gi las kyis bskul byas nas/
/bdag la gnod byed rnams 'byung ste/
/des ni sems can dmyal 'dong na/
/bdag gis de dag ma brlag gam/ /

(48) /'di dag la ni rten bcas nas/
/bzod pas bdag sdig mang du 'byang /
/bdag la brten nas de dag ni/
/yun ring sdug bsngal dmyal bar 'dong / /

(49) /bdag ni de la gnod byed la/
/de dag bdag la phan 'dogs na/
/phyin ci log tu ci yi phyir/
/ma rungs sems khyod khro bar byed/ /

(50) /gal te bdag la bsam pa yi/
/yon tan yod na dmyal mi 'gro/
/gal te bdag gis bdag bsrungs na/
/de dag la 'dir ci zhig byung / /

(51) /'on te lan du gnod byas na/
/de dag bsrungs par ma gyur la/
/bdag gi spyod pa'ang nyams par 'gyur/
/des na dka' thub zhig par 'gyur/ /

(52) /yid ni lus can ma yin pas/
/sus kyang gang du'ang gzhom mi nus/
/lus la mngon par zhen pas na/
/lus ni sdug bsngal dag gis gnod/ /

(53) /brnyas dang tshig rtsub smra ba dang /
/mi snyan pa yi tshig de yis/
/lus la gnod par mi 'gyur na/
/sems khyod ci'i phyir rab tu khro/ /

(54) /gzhan dag bdag la mi dga' ba/
/des ni tshe 'di'am tshe gzhan la/
/bdag la za bar mi byed na/
/bdag ni ci phyir de mi 'dod/ /

(55) /rnyed pa'i bar chad byed pa'i phyir/
/gal te 'di bdag mi 'dod na/
/bdag gis rnyed pa 'dir 'dor gyi/
/sdig pa dag ni brtan par gnas/ /

(56) /bdag ni deng nyid shi yang bla'i/
/log 'tshos yun ring gson mi rung /
/bdag lta yun ring gnas gyur kyang /
/'chi ba'i sdug bsngal de nyid yin/ /

(57) /rmi lam lo brgyar bde myong nas/
/sad par gyur pa gang yin dang /
/gzhan zhig yud tsam bde myong nas/
/sad par gyur pa gang yin pa/ /

(58) /sad pa de dag gnyis ka la'ang /
/bde ba de ni phyir 'ong med/
/tshe ring tshe thung gnyis ka yang /
/'chi ba'i dus na de 'drar zad/ /

(59) /rnyed pa mang po thob gyur te/
/yun ring dus su bde spyad kyang /
/chom pos 'phrogs pa ji bzhin du/
/sgren mo lag pa stong par 'gro/ /

(60) /gal te rnyed pas gson gyur na/
/sdig zad bsod nams bya zhe na/
/rnyed pa'i don du khros gyur na/
/bsod nams zad sdig mi 'gyur ram/ /

(61) /gang gi don du bdag gson pa/
/de nyid gal te nyams gyur na/
/sdig pa 'ba' zhig byed pa yi/
/gson pa des ko ci zhig bya/ /

(62) /gal te sems can nyams byed pas/
/mi snyan smra la khro zhe na/
/gzhan la mi snyan brjod la'ang khyod/
/de bzhin ci ste khro mi byed/ /

(63) /ma dad gzhan la rag las pas/
/dad pa med la khyod bzod na/
/nyon mongs skyes la rag las pas/
/mi snyan smra la cis mi bzod/ /

(64) /sku gzugs mchod rten dam chos la/
/'khyal zhing 'jig par byed pa la'ang /
/bdag gis zhe sdang mi rigs te/
/sangs rgyas sogs la gnod mi mnga'/ /

(65) /bla ma gnyen la sogs pa dang /
/bshes la gnod pa byed rnams la'ang /
/snga ma'i tshul gyi rkyen dag las/
/'gyur bar mthong nas khro ba bzlog /

(66) /lus can rnams la sems yod dang /
/sems med gnyis kas gnod byas na/
/sems yod ci ste bkar te bkon/
/de bas gnod pa bzod par gyis/ /

(67) /la la rmongs pas nyes pa byed/
/la la rmongs te khros gyur na/
/de la skyon med gang gis bya/
/skyon dang bcas de gang zhig yin/ /

(68) /gang gis gzhan dag gnod byed pa'i/
/las de sngon chad ci phyir byas/
/thams cad las la rag las na/
/bdag gis 'di la ci ste bkon/ /

(69) /de ltar mthong nas ci nas kyang /
/thams cad phan tshun byams sems su/
/'gyur ba de ltar bdag gis ni/
/bsod nams dag la bsgrims te bya/ /

(70) /dper na khyim tshig gyur pa'i tshe/
/khyim gzhan zhig tu song nas ni/
/rtswa sogs gang la mched byed pa/
/de ni phyung ste 'dor bar rigs/ /

(71) /de bzhin gang la sems chags nas/
/zhe sdang me ni mched gyur pa/
/bsod nams 'tshig par dogs pa yis/
/de ni de yi mod la dor/ /

(72) /gsad bya'i mi zhig lag bcad de/
/gal te thar na cis ma legs/
/gal te mi yi sdug bsngal gyis/
/dmyal ba bral na cis ma legs/ /

(73) /da lta'i sdug bsngal 'di tsam la'ang /
/bdag gis bzod par mi nus na/
/des na dmyal ba'i sdug bsngal rgyu/
/khro ba ci ste zlog mi byed/ /

(74) /'dod pa'i don du sreg la sogs/
/dmyal bar stong phrag myong gyur kyang /
/bdag gis rang gi don dang ni/
/gzhan gyi don yang ma byas so/ /

(75) /'di ni de tsam gnod min la/
/don chen dag kyang 'grub 'gyur bas/
/'gro ba'i gnod sel sdug bsngal la/
/dga' ba 'ba' zhig 'dir bya rigs/ /

(76) /gzhan gyis yon tan ldan bstod nas/
/gal te dga' ba'i bde thob na/
/yid khyod kyang ni de bstod nas/
/ci'i phyir de ltar dga' mi byed/ /

(77) /khyod kyi dga' ba'i bde ba 'di/
/bde 'byung kha na ma tho med/
/yon tan ldan pa rnams kyis gnang /
/gzhan sdud pa yi mchog kyang yin/ /

(78) /gzhan yang de ltar bde 'gyur zhes/
/gal te khyod bde 'di mi 'dod/
/gla rngan sbyin sogs spangs pa'i phyir/
/mthong dang ma mthong nyams par 'gyur/ /

(79) /rang gi yon tan brjod pa'i tshe/
/gzhan la bde ba'ang 'dod par byed/
/gzhan gyi yon tan brjod pa'i tshe/
/rang la'ang bde ba mi 'dod byed/ /

(80) /sems can thams cad bde 'dod pas/
/byang chub tu ni sems bskyed nas/
/sems can rang gis bde rnyed na/
/des ko ci ste khro bar byed/ /

(81) /'jig rten gsum mchod 'tshang rgya bar/
/sems can rnams ni 'dod ce na/
/bsnyen bkur ngan ngon tsam mthong nas/
/ci phyir de la gdung bar byed/ /

(82) /gso bya gang zhig khyod gso ba/
/khyod nyid kyis ni sbyin bya de/
/gnyen gyis 'tsho ba rnyed gyur na/
/dgar mi 'gyur bar slar khro 'am/ /

(83) /de ci 'gro la mi 'dod na/
/de la byang chub 'dod gang yin/
/gang zhig gzhan 'byor khro de la/
/byang chub sems ni ga la yod/ /

(84) /gal te des de las rnyed dam/
/sbyin bdag khyim na gnas gyur pa/
/kun tu'ang de khyod la med na/
/byin ma byin rung des ci bya/ /

(85) /bsod nams dang ni dad pa'am/
/rang gi yon tan ci'i phyir 'dor/
/rnyed par gyur pa mi 'dzin pa/
/gang gis khro bar mi byed smros/ /

(86) /khyod ni rang gis sdig byas la/
/mya ngan med par ma zad kyi/
/bsod nams byas pa gzhan dag dang /
/lhan cig 'gran par byed 'dod dam/ /

(87) /gal te dgra zhig mi dga' na'ang /
/de la khyod dgar ci zhig yod/
/khyod kyi yid smon tsam gyis ni/
/de la gnod pa'i rgyur mi 'gyur/ /

(88) /khyod kyi 'dod pas sdug bsngal de/
/grub na'ang khyod dgar ci zhig yod/
/gal te 'tshengs par 'gyur zhe na/
/de las phung ba'ang gzhan ci yod/ /

(89) /nyon mongs nya pas btab pa yi/
/mchil pa 'di ni mi bzad gze/
/des bzung sems dmyal bum par yang /
/dmyal ba'i srung mas bdag 'tshed nges/ /

(90) /bstod dang grags pa'i rim gros ni/
/bsod nams mi 'gyur tsher mi 'gyur/
/bdag stobs mi 'gyur nad med min/
/lus bde bar yang mi 'gyur ro/ /

(91) /bdag ni rang don shes gyur na/
/de la rang don ci zhig yod/
/yid bde 'ba' zhig 'dod na ni/
/rgyan sogs chang yang bsten dgos so/ /

(92) /grags pa'i don du nor gtong zhing /
/bdag nyid kyang ni gsod byed na/
/tshig 'bru rnams kyis ci zhig bya/
/shi na des ko su la bde/ /

(93) /bye ma'i khang bu rdib gyur na/
/byis pa rnams ni ga chad ngu/
/de bzhin bstod dang grags nyams na/
/rang gi sems ni byis pa bzhin/ /

(94) /re zhig sgra la sems med phyir/
/bdag la bstod sems yod mi srid/
/bdag la gzhan dga' zhes grags pa/
/de ni dga' ba'i rgyu yin grang / /

(95) /gzhan nam yang na bdag la'ang rung /
/gzhan dga' bdag la ci zhig phan/
/dga' bde de ni de nyid kyi/
/bdag gis de las shas mi 'thob/ /

(96) /de bde ba yis bdag bde na/
/kun la'ang de bzhin bya dgos na/
/ci ltar gzhan la dga' ba yis/
/bde bar gyur na bdag mi bde/ /

(97) /de bas bdag ni bstod do zhes/
/rang gi dga' ba skye 'gyur ba/
/de yang de ltar mi 'thad pas/
/byis pa'i spyod pa kho nar zad/ /

(98) /bstod sogs bdag ni g.yeng bar byed/
/des ni skyo ba'ang 'jig par byed/
/yon tan ldan la phrag dog dang /
/phun sum tshogs pa'ang 'jig par byed/ /

(99) /de phyir bdag gi bstod sogs ni/
/gzhig phyir gang dag nyer gnas pa/
/de dag bdag ni ngan song du/
/ltung ba bsrung phyir zhugs min nam/ /

(100) /bdag ni grol ba don gnyer la/
/rnyed dang bkur stis 'ching mi dgos/
/gang dag bdag bcings grol byed pa/
/de la bdag ni ji ltar khro/ /

(101) /bdag ni sdug bsngal 'jug 'dod la/
/sangs rgyas kyis ni byin brlabs bzhin/
/mi gtong sgo 'phar nyid gyur pa/
/de la bdag ni ji ltar khro/ /

(102) /'dis ni bsod nams gegs byed ces/
/de la'ang khro bar rigs min te/
/bzod mtshungs dka' thub yod min na/
/de la bdag ni mi gnas sam/ /

(103) /gal te bdag ni rang skyon gyis/
/'di la bzod par mi byed na/
/bsod nams rgyu ni nyer gnas pa/
/'di la bdag gegs byed par zad/ /

(104) /gang zhig gang med mi 'byung la/
/gang zhig yod na yod 'gyur ba/
/de nyid de yi rgyu yin na/
/ji ltar de la gegs zhes bya/ /

(105) /dus su byin pa'i slong mo bas/
/sbyin pa'i gegs byas yod ma yin/
/rab tu 'byin par byed gyur pa/
/rab byung gegs zhes byar mi rung / /

(106) /'jig rten na ni slong ba mod/
/gnod par byed pa dkon pa ste/
/'di ltar phar gnod ma byas na/
/'ga' yang gnod pa mi byed do/ /

(107) /de bas ngal bas ma bsgrubs pa'i/
/khyim du gter ni byung ba ltar/
/byang chub spyod pa'i grogs gyur pas/
/bdag gis dgra la dga' bar bya/ /

(108) /'di dang bdag gis bsgrubs pas na/
/de phyir bzod pa'i 'bras bu ni/
/'di la thog mar bdar 'os te/
/'di ltar de ni bzod pa'i rgyu/ /

(109) /gal te bzod bsgrub bsam med pas/
/dgra 'di mchod bya min zhe na/
/'grub pa yi ni rgyur rung ba/
/dam pa'i chos kyang ci ste mchod/ /

(110) /gal te dgra 'di gnod bya ba'i/
/bsam yod mchod bya min zhe na/
/sman pa bzhin du phan brtson na/
/bdag gis bzod pa ji ltar 'grub/ /

(111) /de bas rab tu sdang sems la/
/brten nas bzod pa skye bas na/
/de nyid bzod pa'i rgyu yin pas/
/dam pa'i chos bzhin mchod par 'os/ /

(112) /de'i phyir sems can zhing dang ni/
/rgyal ba'i zhing zhes thub pas gsungs/
/'di dag mgu byas mang po zhig
/'di ltar phun tshogs pha rol phyin/ /

(113) /sems can rnams dang rgyal ba las/
/sangs rgyas chos 'grub 'dra ba la/
/rgyal la gus byed de bzhin du/
/sems can la min ci yi tshul/ /

(114) /bsam pa'i yon tan rang gis min/
/'bras bu las yin des mtshungs par/
/sems can rnams la'ang yon tan yod/
/de'i phyir de dag mnyam pa yin/ /

(115) /byams sems ldan la mchod pa gang /
/de ni sems can che ba nyid/
/sangs rgyas dad pa'i bsod nams gang /
/de yang sangs rgyas che ba nyid/ /

(116) /sangs rgyas chos 'grub cha yod pa/
/des na de dag mnyam par 'dod/
/yon tan rgya mtsho mtha' yas pa'i/
/sangs rgyas rnams dang 'ga' mi mnyam/ /

(117) /yon tan mchog tshogs gcig pu yi/
/yon tan shas tsam 'ga' zhig la/
/snang na'ang de la mchod don du/
/khams gsum phul yang chung bar 'gyur/ /

(118) /sangs rgyas chos mchog skye ba'i shas/
/sems can rnams la yod pas na/
/'di tsam dag gis cha bstun nas/
/sems can mchod byar rigs par 'gyur/ /

(119) /gzhan yang g.yo med gnyen gyur cing /
/phan pa dpag med mdzad rnams la/
/sems can mgu bya ma gtogs pa/
/gzhan gang zhig gis lan lon 'gyur/ /

(120) /gang phyir sku gtong mnar med 'jug pa la/
/de la phan btags lan lon 'gyur bas na/
/de bas 'di dag gnod chen byed na yang /
/thams cad bzang dgu zhig tu spyad par bya/ /

(121) /re zhig bdag gi rjer gyur nyid kyang ni/
/gang phyir rang gi sku la'ang mi gzigs pa/
/de la rmongs pa bdag gis ji ltar na/
/nga rgyal bya zhing bran gyi dngos mi bya/ /

(122) /gang dag bde bas thub rnams dgyes 'gyur zhing /
/gang la gnod na mi dgyes 'byung 'gyur ba/
/de dag dga' bas thub pa kun dgyes shing /
/de la gnod byas thub la gnod pa byas/ /

(123) /ji ltar lus la kun nas me 'bar ba/
/'dod pa kun gyis yid bder mi 'gyur ba/
/de bzhin sems can gnod pa byas na yang /
/thugs rje che rnams dgyes pa'i thabs med do/ /

(124) /de bas bdag gis 'gro la gnod byas pas/
/thugs rje che kun mi dgyes gyur pa gang /
/sdig de de ring so sor bshags bgyi yis/
/mi dgyes gang lags de thub bzod par gsol/ /

(125) /de bzhin gshegs rnams dgyes par bgyi slad du/
/deng nas nges btul 'jig rten bran du mchi/
/'gro mang rdog pas bdag gi spyir 'tshog gam/
/'gums kyang mi bsdo 'jig rten mgon dgyes mdzod/ /

(126) /'gro ba 'di kun thugs rje'i bdag can des/
/bdag tu mdzad pa 'di la the tshom med/
/sems can ngo bor mthong ba 'di dag nyid/
/mgon de bdag nyid ci phyir gus mi byed/ /

(127) /'di nyid de bzhin gshegs pa mnyes byed yin/
/rang don yang dag sgrub pa'ang 'di nyid do/
/'jig rten sdug bsngal sel ba'ang 'di nyid de/
/de ltas bdag gis rtag tu 'di nyid bya/ /

(128) /dper na rgyal po'i mi 'ga' zhig
/skye bo mang la gnod byed kyang /
/skye bo mig rgyang ring po dag
/nus kyang phyir gnod mi byed de/ /

(129) /'di ltar de gcig ma yin gyi/
/rgyal po'i mthu stobs de yi dpung /
/de bzhin gnod byed nyam chung ba/
/'ga' yang khyad du bsad mi bya/ /

(130) /'di ltar dmyal ba'i srung ma dang /
/thugs rje ldan rnams de yi dpung /
/de ltas dmangs kyis rgyal gtum bzhin/
/sems can rnams ni mgu bar bya/ /

(131) /rgyal po lta zhig khros na yang /
/sems can mi mgu byas pa yis/
/myong bar 'gyur ba gang yin pa/
/dmyal ba'i gnod pa des byed dam/ /

(132) /rgyal po lta zhig mgu na yang /
/sems can mgu bar byas pa yis/
/'thob par 'gyur ba gang yin pa/
/sangs rgyas nyid sbyin mi srid do/ /

(133) /sems can mgu las byung ba yi/
/ma 'ongs sangs rgyas 'grub lta zhog
/tshe 'di nyid la dpal chen dang /
/grags dang skyid 'gyur cis ma mthong / /

(134) /'khor tshe bzod pas mdzes sogs dang /
/nad med pa dang grags pa yis/
/shin tu yun ring 'tsho ba dang /
/'khor los sgyur ba'i bde rgyas 'thob/ /

***7 brtson 'grus bstan pa/***
(1) /de ltar bzod pas brtson 'grus brtsam/
/'di ltar brtson la byang chub gnas/
/rlung med g.yo ba med pa bzhin/
/bsod nams brtson 'grus med mi 'byung / /

(2) /brtson gang dge la spro ba 'o/
/de yi mi mthun phyogs bshad bya/
/le lo ngan la zhen pa dang /
/sgyid lug bdag nyid brnyas pa'o/ /

(3) /snyom las bde ba'i ro myangs dang /
/gnyid la brten pa'i sred pa yis/
/'khor ba'i sdug bsngal mi skyo las/
/le lo nye bar skye bar 'gyur/ /

(4) /nyon mongs rgya pas bshor nas ni/
/skye ba'i rgyar ni chud gyur nas/
/'chi bdag khar ni song gyur pa/
/ci ste da dung mi shes sam/ /

(5) /rang sde rim gyis gsod pa yang /
/khyod kyis mthong bar ma gyur tam/
/'on kyang gnyid la brten pa gang /
/gdol pa dang ni ma he bzhin/ /

(6) /lam ni kun nas bkag nas su/
/'chi bdag gis ni bltas bzhin du/
/ji ltar khyod ni za dga' zhing /
/'di ltar gnyid log ji ltar dga'/ /

(7) /myur ba nyid du 'chi 'gyur bas/
/ji srid du ni tshogs gsag bya/
/de tshe le lo spangs kyang ni/
/dus ma yin par ci zhig bya/ /

(8) /'di ni ma byas brtsams pa dang /
/'di phyed byas par gnas pa la/
/glo bur 'chi bdag 'ongs nas ni/
/kyi hud bcom zhes sems par 'gyur/ /

(9) /mya ngan shugs kyis skrangs pa yi/
/mig dmar gdong las mchi ma 'dzag
/nye du re thag chad pa dang /
/gshin rje'i pho nya'i bzhin la lta/ /

(10) /rang sdig dran pas gdung ba dang /
/dmyal ba'i sgra ni thos pa yis/
/skrag pas mi gtsang lus gos shing /
/myos par 'gyur tshe ci zhig bya/ /

(11) /khyod ni nya gson 'gre ba lta'i/
/tshe 'dir 'jigs dang ldan gyur na/
/sdig byas dmyal ba mi bzad pa'i/
/sdug bsngal rnams ni smos ci dgos/ /

(12) /chu tshan gyis ni reg pa na/
/gzhon sha can la rab tsha ba'i/
/dmyal ba yi ni las byas nas/
/ci phyir 'di ltar bde bar gnas/ /

(13) /brtson med 'bras bu 'dod pa dang /
/bze re can la gnod mang zhing /
/'chi bas bzung bzhin lha 'dra ba/
/kyi hud sdug bsngal dag gis bcom/ /

(14) /mi yi gru la brten nas su/
/sdug bsngal chu bo che las sgrol/
/gru 'di phyis nas rnyed dka' bas/
/rmongs pa dus su gnyid ma log /

(15) /dga' ba'i rgyu ni mtha' yas pa'i/
/dam chos dga' ba'i mchog spangs nas/
/sdug bsngal rgyu yis g.yeng ba dang /
/dgod sogs la khyod ci phyir dga'/ /

(16) /sgyid lug med dang dpung tshogs dang /
/lhur blang bdag nyid dbang bya dang /
/bdag dang gzhan du mnyam pa dang /
/bdag dang gzhan du brje bar bgyi/ /

(17) /bdag gis byang chub ga la zhes/
/sgyid lug par ni mi bya ste/
/'di ltar de bzhin gshegs pa ni/
/bden pa gsung bas bden 'di gsungs/ /

(18) /sbrang bu sha sbrang bung ba dang /
/de bzhin srin bur gang gyur pa/
/des kyang brtson pa'i stobs bskyed na/
/byang chub thob dka' bla med 'thob/ /

(19) /bdag lta rigs kyi mir skyes la/
/phan dang gnod pa ngo shes pas/
/byang chub spyod pa ma btang na/
/bdag gis byang chub cis mi 'thob/ /

(20) /'on te rkang lag la sogs pa/
/btang dgos bdag ni 'jigs she na/
/lci dang yang ba ma dpyad par/
/rmongs pas bdag ni 'jigs par zad/ /

(21) /bskal ba bye ba grangs med du/
/lan grangs du mar bcad pa dang /
/dbug dang bsreg dang gshags 'gyur gyi/
/byang chub 'thob par mi 'gyur ro/ /

(22) /bdag gis byang chub sgrub pa yi/
/sdug bsngal 'di ni tshod yod de/
/zug rngu khong brlag gnod bsal phyir/
/lus rma btod pa'i sdug bsngal bzhin/ /

(23) /sman pa kun kyang gso dpyad kyis/
/mi bde ba yi nad med byed/
/de bas sdug bsngal mang po dag
/gzhom phyir mi bde chung bzod bya/ /

(24) /gso dpyad phal pa 'di 'dra ba/
/sman pa mchog gis ma mdzad de/
/cho ga shin tu 'jam po yis/
/nad chen dpag med gso bar mdzad/ /

(25) /tshod ma la sogs sbyin pa la'ang /
/'dren pas thog mar sbyor bar mdzad/
/de la goms nas phyi nas ni/
/rim gyis rang gi sha yang gtong / /

(26) /gang tshe rang gi lus la ni/
/tshod sogs lta bu'i blo skyes pa/
/de tshe sha la sogs gtong ba/
/de la dka' ba ci zhig yod/ /

(27) /sdig pa spangs phyir sdug bsngal med/
/mkhas pa'i phyir na mi dga' med/
/'di ltar log par rtog pa dang /
/sdig pas sems dang lus la gnod/ /

(28) /bsod nams kyis ni lus bde la/
/mkhas pa yis ni sems bde na/
/gzhan don 'khor bar gnas kyang ni/
/snying rje can dag ci ste skyo/ /

(29) /'di ni byang chub sems stobs kyis/
/sngon gyi sdig pa zad byed cing /
/bsod nams rgya mtsho sdud byed phyir/
/nyan thos rnams pas mchog tu bshad/ /

(30) /de bas skyo ngal kun sel ba'i/
/byang chub sems kyi rta zhon nas/
/bde nas bde bar 'gro ba la/
/sems shes su zhig sgyid lug 'gyur/ /

(31) /sems can don bsgrub bya phyir dpung /
/mos brtan dga' dang dor ba yin/
/mos pa sdug bsngal 'jigs pa dang /
/de yi phan yon bsams pas bskyed/ /

(32) /de ltar mi mthun phyogs spangs te/
/mos dang nga rgyal dga' dang dor/
/lhur len dbang sgyur stobs kyis ni/
/brtson 'grus spel phyir 'bad par bya/ /

(33) /bdag dang gzhan gyi nyes pa ni/
/dpag med bdag gis gzhom bya ste/
/gang du nyes pa re re la'ang /
/bskal ba rgya mtsho zad 'gyur pa/ /

(34) /nyes zad rtsom pa de yi ni/
/cha yang bdag la ma mthong na/
/sdug bsngal dpag tu med pa'i gnas/
/bdag ko ci'i phyir snying ma gas/ /

(35) /bdag dang gzhan gyi yon tan ni/
/mang po bdag gis bsgrub bya ste/
/de la yon tan re re yang /
/bskal pa rgya mtshos goms 'gyur na/ /

(36) /bdag ni yon tan cha la yang /
/goms pa nam yang ma skyes te/
/ji zhig ltar rnyed skye ba ni/
/bdag gis don med byas pa mtshar/ /

(37) /bdag gis bcom ldan ma mchod cing /
/dga' ston chen pos bde ma byin/
/bstan la bya ba ma byas dang /
/dbul po'i bsam pa rdzogs ma byas/ /

(38) /'jigs la mi 'jigs ma byin dang /
/nyam thag bde ma byin na bdag
/ma yi mngal du zug rngu dang /
/sdug bsngal 'ba' zhig skyed par zad/ /

(39) /bdag ni sngon dang da ltar yang /
/chos la mos dang bral ba yis/
/phongs pa 'di 'dra byung bar gyur/
/su zhig chos la mos pa gtong / /

(40) /dge ba'i phyogs ni thams cad kyi/
/rtsa ba mos par thub pas gsungs/
/de yi rtsa ba rtag tu ni/
/rnam smin 'bras bu bsgoms pas so/ /

(41) /sdug bsngal yid mi bde ba dang /
/'jigs pa rnam pa sna tshogs dang /
/'dod pa rnams dang bral ba ni/
/sdig pa spyod las 'byung bar 'gyur/ /

(42) /yid la bsams pa'i dge byas pas/
/gang dang gang du 'gro 'gyur ba/
/de dang der ni bsod nams des/
/'bras bu'i yon gyis mngon mchod 'gyur/ /

(43) /sdig pa byed pa bde 'dod kyang /
/gang dang gang du 'gro 'gyur ba/
/de dang der ni sdig pa des/
/sdug bsngal mtshon gyis rnam par 'joms/ /

(44) /rgya che dri bzang bsil ba'i pad+ma'i snying por gnas/
/rgyal ba'i gsung snyan zas kyis gzi brjid bskyed byas pa/
/thub 'od kyis rgyas pad+ma las byung lus mchog can/
/rgyal ba'i mdun gnas bde gshegs sras su dge bas 'gyur/ /

(45) /gshin rje'i skyes bus pags pa ma lus bshus pas nyam thag cing /
/rab tu tsha ba'i me yis bzhus pa'i zangs zhun lus la blugs gyur la/
/'bar ba'i ral gri mdung thung gis bsnun sha yi dum bu brgyar lhags shing /
/shin tu 'bar ba'i lcags kyi sa gzhir lhung ba mi dge mang pos 'gyur/ /

(46) /de bas dge la mos bya zhing /
/gus pa nyid du bsgom par bya/
/rdo rje rgyal mtshan cho ga yis/
/brtsams nas nga rgyal bsgom par bya/ /

(47) /dang por 'byor pa brtags nas ni/
/brtsam mam yang na mi brtsam bya/
/ma brtsam pa nyid mchog yin gyi/
/brtsams nas ldog par mi bya 'o/ /

(48) /skye ba gzhan du de goms shing /
/sdig dang sdug bsngal 'phel bar 'gyur/
/gzhan du 'bras bu'i dus kyang ni/
/dman 'gyur de yang 'grub mi 'gyur/ /

(49) /las dang nyon mongs nus pa ste/
/gsum po dag la nga rgyal bya/
/bdag nyid gcig pus bya 'o zhes/
/'di ni las kyi nga rgyal nyid/ /

(50) /nyon mongs dbang med 'jig rten 'dis/
/rang don sgrub par mi nus pas/
/'gro bas bdag ltar mi nus te/
/de bas bdag gis 'di bya 'o/ /

(51) /gzhan dag dman pa'i las byed na/
/bdag nyid kyang ni ji ltar 'dug
/nga rgyal gyis ni mi byed de/
/bdag la nga rgyal med pa mchog /

(52) /shi ba'i sbrul dang phrad gyur na/
/khwa yang mkha' lding lta bur spyod/
/gal te bdag nyid nyam chung na/
/ltung ba chung ngu'ang gnod par byed/ /

(53) /zhum bcas rtsol ba dor ba la/
/phongs las thar pa yod dam ci/
/nga rgyal rtsol ba bskyed byas na/
/chen po yis kyang thub par dka'/ /

(54) /de bas sems ni brtan pa yis/
/ltung ba rnams ni gzhom bya ste/
/bdag ni ltung bas pham byas na/
/khams gsum rgyal 'dod bzhad gad 'gyur/ /

(55) /bdag gis kun las rgyal bya ste/
/bdag las su yang rgyal mi bya/
/rgyal ba seng ge'i sras bdag gis/
/nga rgyal 'di la gnas par bya/ /

(56) /'gro gang nga rgyal gyis bcom de/
/nyon mongs nga rgyal can ma yin/
/nga rgyal can dgra'i dbang mi 'gro/
/de dag nga rgyal dgra dbang gyur/ /

(57) /nyon mongs nga rgyal gyis khengs nas/
/ngan 'gror nga rgyal gyis khrid cing /
/mi yi dga' ston bcom pa dang /
/gzhan gyi zan za'i bran dang ni/ /

(58) /glen pa mi sdug nyam chung dang /
/thams cad du ni brnyas par 'gyur/
/nga rgyal gyis khengs dka' thub can/
/de yang nga rgyal can gtogs na/
/dman pa ci 'dra yin pa smros/ /

(59) /gang zhig nga rgyal dgra las rgyal phyir nga rgyal 'chang /
/de ni nga rgyal can dang rnam rgyal dpa' de nyid/
/gang zhig nga rgyal dgra bdo ba yang nges bcom ste/
/'gro la 'dod bzhin rgyal ba'i 'bras bu rdzogs par byed/ /

(60) /nyon mongs phyogs kyi khrod gnas na/
/rnam pa stong du bsran gzug ste/
/wa la sogs pas seng ge bzhin/
/nyon mongs tshogs kyis mi tshugs bya/ /

(61) /nyam nga che thang byung gyur kyang /
/mi yis mig ni bsrung ba ltar/
/de bzhin nyam nga byung gyur kyang /
/nyon mongs dbang du mi 'gyur bya/ /

(62) /bdag ni bsregs te bsad gyur tam/
/bdag gi mgo bo bcad kyang sla'i/
/rnam pa kun tu nyon mongs pa'i/
/dgra la 'dud par mi bya 'o/
/de bzhin gnas skabs thams cad du/
/rigs pa las ni gzhan mi spyad/ /

(63) /rtsed mo'i bde 'bras 'dod pa ltar/
/'di yi bya ba'i las gang yin/
/las de la ni zhen bya ste/
/las des mi ngoms dga' bar bya/ /

(64) /bde ba'i don du las byas kyang /
/bde 'gyur mi 'gyur gtol med kyi/
/gang gi las nyid bde 'gyur ba/
/de las mi byed ji ltar bde/ /

(65) /spu gri'i sor chags sbrang rtsi lta'i/
/'dod pa rnams kyis mi ngoms na/
/rnam smin bde la zhi ba yi/
/bsod nams kyis lta ci ste ngoms/ /

(66) /de ltas las tshar phyin bya'i phyir/
/nyi ma phyed dus gdungs pa yi/
/glang chen mtsho phrad mtshor 'jug ltar/
/las de la yang 'jug par bya/ /

(67) /stobs nyams pa dang rjes 'brel na/
/slar bya'i don du 'dor bar bya/
/legs par zin na phyi ma dang /
/phyi ma 'dod pas de spang bya/ /

(68) /'thab rnying dgra dang lhan cig tu/
/g.yul ngor ral kha lhags pa bzhin/
/nyon mongs mtshon las gzur bya zhing /
/nyon mongs dgra rnams 'jebs par btags/ /

(69) /g.yul du ral gri lhung gyur na/
/'jigs pas myur du len pa ltar/
/de bzhin dran pa'i mtshon shor na/
/dmyal ba'i 'jigs dran myur du blang / /

(70) /ji ltar khrag la rten bcas nas/
/dug ni lus la khyab gyur pa/
/de bzhin glags ni rnyed gyur na/
/nyes pas sems la khyab par 'gyur/ /

(71) /yungs mar bkang ba'i snod bskur la/
/ral gri thogs pas drung bsdad de/
/bo na gsod bsdigs 'jigs pa ltar/
/brtul zhugs can gyis de bzhin bsgrim/ /

(72) /de bas pang du sbrul 'ongs na/
/ji ltar rings pas ldang ba ltar/
/de bzhin gnyid dang snyoms 'ongs na/
/myur du de dag bzlog par bya/ /

(73) /nyes pa byung ba re re zhing /
/bdag la smad nas ci nas kyang /
/bdag la phyis 'di mi 'byung ba/
/de ltar bya zhes yun ring bsam/ /

(74) /ji ltar gnas skabs 'di dag la/
/dran pa goms pa nyid 'gyur zhes/
/rgyu 'di yis ni phrad pa 'am/
/rigs pa'i las ni 'dod par bya/ /

(75) /ci nas las byed sngon rol nas/
/thams cad la ni mthu yod pa/
/de ltar bag yod gtam dran te/
/bdag nyid ldang ba yang bar bya/ /

(76) /ji ltar rlung ni 'gro ba dang /
/'ong bas shing bal dbang sgyur ba/
/de bzhin spro bas dbang bsgyur te/
/de ltar na ni 'grub par 'gyur/ /

***8 bsam gtan bstan pa/***
(1) /de ltar brtson 'grus bskyed nas ni/
/yid ni ting nge 'dzin la bzhag
/sems ni rnam par g.yengs pa'i mi/
/nyon mongs mche ba'i phrag na gnas/ /

(2) /lus dang sems ni dben pa yis/
/rnam par g.yeng ba mi 'byung ngo /
/de bas 'jig rten spang bya zhing /
/rnam par rtog pa yongs su dor/ /

(3) /chags pa'i phyir dang rnyed sogs la/
/sred pas 'jig rten mi spangs te/
/de bas 'di dag yongs spangs la/
/mkhas pas 'di ltar spyad par bya/ /

(4) /zhi gnas rab tu ldan pa'i lhag mthong gis/
/nyon mongs rnam par 'joms par shes byas nas/
/thog mar zhi gnas btsal bya de yang ni/
/'jig rten chags pa med la mngon dgas 'grub/ /

(5) /mi rtag su zhig mi rtag la/
/yang dag chags par byed pa yod/
/des ni tshe rabs stong phrag tu/
/sdug par mthong ba yang mi 'gyur/ /

(6) /ma mthong na ni dgar mi 'gyur/
/yid kyang mnyam 'jog mi 'gyur la/
/mthong yang ngoms par mi 'gyur bas/
/sngar bzhin sred pas gdung bar 'gyur/ /

(7) /sems can rnams la chags byas na/
/yang dag nyid la kun nas sgrib/
/skyo ba'i sems kyang 'jig par byed/
/tha mal mya ngan gdung bar 'gyur/ /

(8) /de la sems pa 'ba' zhig gis/
/tshe 'di don med 'da' bar 'gyur/
/rtag pa med pa'i mdza' bshes kyis/
/g.yung drung chos kyang 'jig par 'gyur/ /

(9) /byis dang skal ba mnyam spyod na/
/nges par ngan 'gror 'gro 'gyur te/
/skal mi mnyam par khrid byed na/
/byis pa bsten pas ci zhig bya/ /

(10) /skad cig gcig gis mdza' 'gyur la/
/yud tsam gyis ni dgrar yang 'gyur/
/dga' ba'i gnas la khro byed pas/
/so so'i skye bo mgu bar dka'/ /

(11) /phan par smras na khro bar byed/
/bdag kyang phan las zlog par byed/
/de dag ngag ni ma mnyan na/
/khro bas ngan 'gror 'gro bar 'gyur/ /

(12) /mtho la phrag dog mnyam dang 'gran/
/dma' la nga rgyal bstod na dregs/
/mi snyan brjod na khong khro skye/
/nam zhig byis las phan pa 'thob/ /

(13) /byis dang 'grogs na byis pa las/
/bdag bstod gzhan la smad pa dang /
/'khor bar dga' ba'i gtam la sogs/
/mi dge cis kyang nges par 'byung / /

(14) /de ltar bdag dang gzhan bsten pa/
/des ni phung bar 'gyur bar zad/
/des kyang bdag don ma byas la/
/bdag kyang de don mi 'gyur bas/ /

(15) /byis las thag ring byol bar bya/
/phrad na dga' bas mgu byas te/
/'dris chen nyid du mi 'gyur bar/
/tha mal pa tsam legs par bya/ /

(16) /bung bas me tog sbrang rtsi bzhin/
/chos kyi don tsam blangs nas ni/
/kun la sngon chad ma mthong bzhin/
/'dris pa med par gnas par bya/ /

(17) /bdag ni rnyed mang bkur sti bcas/
/bdag la mang po dga' 'o zhes/
/de 'dra'i snyems pa 'chang 'gyur na/
/shi ba'i 'og tu 'jigs pa skye/ /

(18) /de bas rnam par rmongs pa'i yid/
/gang dang gang la chags gyur pa/
/de dang de bsdongs stong 'gyur du/
/sdug bsngal nyid du 'gyur zhing ldang / /

(19) /de bas mkhas pas chags mi bya/
/chags pa las ni 'jigs pa skye/
/'di dag rang bzhin 'dor 'gyur bas/
/brtan par gyis te rab tu rtogs/ /

(20) /rnyed pa dag ni mang byung zhing /
/grags dang snyan pa byung gyur kyang /
/rnyed dang grags pa'i tshogs bcas te/
/gang du 'dong ba'i gtol med do/ /

(21) /bdag la smod pa gzhan yod na/
/bstod pas bdag dgar ci zhig yod/
/bdag la bstod pa gzhan yod na/
/smad pas mi dgar ci zhig yod/ /

(22) /sems can mos pa sna tshogs pa/
/rgyal bas kyang ni mi mgu na/
/bdag 'dra ngan pas smos ci dgos/
/de bas 'jig rten bsam pa btang / /

(23) /sems can rnyed pa med la smod/
/rnyed pa can la mi snyan brjod/
/rang bzhin 'grogs dka' de dag gis/
/dga' ba ji ltar skye bar 'gyur/ /

(24) /gang phyir byis pa rang don ni/
/med par dga' ba mi 'byung bas/
/byis pa 'ga' yang bshes min zhes/
/de bzhin gshegs pa rnams kyis gsungs/ /

(25) /nags na ri dwags bya rnams dang /
/shing rnams mi snyan rjod mi byed/
/'grogs na bde ba de dag dang /
/nam zhig lhan cig bdag gnas 'gyur/ /

(26) /phug gam lha khang stong pa 'am/
/ljon shing drung du gnas bcas te/
/nam zhig rgyab tu mi blta zhing /
/chags pa med par 'gyur zhig gu/ /

(27) /sa phyogs bdag gir bzung med pa/
/rang bzhin gyis ni yangs rnams su/
/rang dbang spyod cing chags med par/
/nam zhig bdag ni gnas par 'gyur/ /

(28) /lhung bzed la sogs nyi tshe dang /
/kun la mi mkho'i gos 'chang zhing /
/lus 'di sba bar ma byas kyang /
/'jigs med gnas par nam zhig 'gyur/ /

(29) /dur khrod song nas gzhan dag gi/
/rus gong dag dang bdag gi lus/
/'jig pa'i chos can dag tu ni/
/nam zhig mgo snyoms byed par 'gyur/ /

(30) /bdag gi lus ni 'di nyid kyang /
/gang gi dri yis wa dag kyang /
/drung du nyer 'gro mi 'gyur ba/ /

(31) /de lta bur ni 'gyur bar 'ong /
/lus 'di gcig pu byung ba yang /
/lhan cig skyes pa'i sha rus dag
/zhig ste so sor gyes 'gyur na/
/mdza' ba gzhan dag ci zhig smos/ /

(32) /skye na gcig pu skye 'gyur zhing /
/'chi na'ang de nyid gcig 'chi ste/
/sdug bsngal skal gzhan mi len na/
/gegs byed mdza' bas ci zhig bya/ /

(33) /lam dag tu ni zhugs pa rnams/
/ji ltar gnas ni 'dzin byed ltar/
/de bzhin srid pa'i lam zhugs pa'am/
/skye ba'i gnas ni yongs su 'dzin/ /

(34) /'jig rten kun nas gdung bzhin du/
/ji srid skyes bu bzhi yis ni/
/de lus de ni ma btegs pa/
/de srid du ni nags su song / /

(35) /bshes med 'khon pa'ang med byas nas/
/lus 'di gcig pu dben gnas te/
/snga nas shi dang 'drar brtsis na/
/shi na'ang mya ngan byed pa med/ /

(36) /drung na 'khod pa su dag kyang /
/mya ngan gnod pa byed med pas/
/'di yis sangs rgyas rjes dran sogs/
/sus kyang g.yeng bar 'gyur ba med/ /

(37) /de bas shin tu mdangs dga' ba'i/
/nags tshal tshegs chung bde skyid cing /
/g.yeng ba thams cad zhi byed par/
/bdag nyid gcig pu gnas par bya/ /

(38) /bsam pa gzhan ni kun btang ste/
/bdag la sems pa gcig pu yis/
/sems ni mnyam par bzhag phyir dang /
/dul bar bya phyir brtson par bya/ /

(39) /'jig rten 'di dang pha rol tu'ang /
/'dod pa rnams ni phung khrol bskyed/
/'dir ni bsad dang bcing dang gcod/
/pha rol tu ni dmyal sogs sgrub/ /

(40) /pho nya pho nya mo yis sngon/
/gang phyir du mar gsol btab cing /
/sdig pa rnams sam grags min la'ang /
/gang gi don du ma 'dzems par/ /

(41) /'jigs pa la yang bdag zhugs shing /
/rdzas kyang zad par byas gyur te/
/gang la yongs su 'khyud pas na/
/mchog tu dga' 'gyur de dag nyid/ /

(42) /keng rus nyid yin gzhan min na/
/rang dbang dang ni bdag min la/
/rab tu 'dod cing yongs zhen nas/
/ci phyir mya ngan 'das mi 'gro/ /

(43) /gang zhig dang po 'bad de btegs/
/drangs kyang ngo tshas 'og tu blta/
/sngon ni mthong ngam ma mthong yang /
/gos kyis gdong ni g.yogs par 'gyur/ /

(44) /khyod nyon mongs pa'i gdong de ni/
/da lta mngon sum gyur pa bzhin/
/bya rgod kyis bsal byas mthong nas/
/da lta ci phyir 'byer bar byed/ /

(45) /gzhan rnams mig gis lta na yang /
/gang zhig yongs su bsrungs gyur pa/
/ji srid de ni des za na/
/ser sna can khyod cis mi bsrung / /

(46) /sha yi phung po 'di mthong nas/
/bya rgod dang gzhan za byed na/
/gzhan gyi zas la me tog gi/
/phreng ba tsan+dan rgyan gyis mchod/ /

(47) /rus gong nyid du mthong nas ni/
/mi 'gul yang de khyod skrag na/
/ro langs bzhin du 'ga' yis kyang /
/bskyod par gyur na cis mi 'jigs/ /

(48) /gang la g.yogs kyang 'di chags pa/
/de ma g.yogs na cis mi 'dod/
/de la dgos pa med na ni/
/g.yogs pa la ni ci phyir 'khyud/ /

(49) /zas ni gcig pu nyid las ni/
/bshang dang kha chu byung gyur na/
/de las bshang la mi dga' zhing /
/kha chu la khyod ci phyir dga'/ /

(50) /shing bal reg na 'jam pa yi/
/sngas la dga' bar mi byed par/
/dri nga 'dzag pa ma yin zhes/
/'dod ldan mi gtsang ba la rmongs/ /

(51) /'dod ldan ngan pa rmongs pa rnams/
/shing bal reg na 'jam pa la'ang /
/nyal po bya bar mi nus zhes/
/de la khro ba dag tu byed/ /

(52) /gal te mi gtsang chags med na/
/rus gzeb rgyus pas sbrel ba la/
/sha yi 'dam gyis zhal zhal byas/
/gzhan khyod ci phyir pang du 'khyud/ /

(53) /khyod nyid mi gtsang mang yod pa/
/de nyid la khyod gtan spyod cing /
/mi gtsang rkyal pa gzhan dag la'ang /
/mi gtsang brkam pas 'dod par byed/ /

(54) /bdag ni sha 'di la dga' zhes/
/reg dang blta bar 'dod na ko/
/sems med pa yi rang bzhin gyi/
/sha ni khyod ko cis mi 'dod/ /

(55) /'dod pa'i sems gang yin pa de/
/reg dang blta bar mi nus la/
/gang zhig nus de shes pa min/
/don med 'khyud des ci zhig bya/ /

(56) /mi gtsang rang bzhin gzhan gyi lus/
/mi rtogs ngo mtshar mi che yi/
/rang nyid mi gtsang nyid yin par/
/rtogs par mi 'gyur ngo mtshar che/ /

(57) /sprin bral nyi zer gyis phye ba'i/
/pad+ma gzhon nu spangs nas ni/
/mi gtsang zhen pa'i sems kyis ni/
/mi gtsang gzeb la ci'i phyir dga'/ /

(58) /sa phyogs mi gtsang gis gos pa/
/gal te reg par mi 'dod na/
/gang las de ni byung ba yi/
/lus la ji ltar khyod reg 'dod/ /

(59) /gal te mi gtsang chags med na/
/mi gtsang zhing las byung gyur cing /
/de yi sa bon des bskyed pa/
/gzhan khyod ci phyir pang du 'khyud/ /

(60) /mi gtsang las byung mi gtsang srin/
/chung ngu'ang khyod 'dod mi byed la/
/mi gtsang mang po'i rang bzhin lus/
/mi gtsang skyes pa'ang 'dod par byed/ /

(61) /khyod ni rang nyid mi gtsang la/
/smod mi byed par ma zad kyi/
/mi gtsang rkyal pa mi gtsang la/
/brkam pas gzhan yang 'dod par byed/ /

(62) /ga bur la sogs yid 'ong dang /
/'bras chan dag gam tshod ma'ang rung /
/khar bcug phyir phyung bor ba yis/
/sa yang mi gtsang btsog par 'gyur/ /

(63) /gal te mi gtsang 'di 'dra ba/
/mngon sum gyur kyang the tshom na/
/dur khrod dag tu bor ba'i lus/
/mi gtsang gzhan yang blta bar gyis/ /

(64) /gang las pags pa'i kha phye na/
/'jigs pa chen po skye 'gyur bar/
/shes kyang ji ltar de nyid la/
/phyir zhing dga' ba skye bar 'gyur/ /

(65) /lus la bskus pa'i dri de yang /
/tsan+dan sogs yin gzhan ma yin/
/gzhan gyi dri des gzhan dag la/
/ci yi phyir na chags par byed/ /

(66) /gal te rang bzhin dri nga bas/
/'di la ma chags legs min nam/
/'jig rten don med sred pa dag
/ji ste de la dri zhim skud/ /

(67) /'on te dri zhim tsan+dan la/
/lus las 'dir ni ci zhig 'byung /
/gzhan gyi dri yis gzhan dag la/
/ci yi phyir na chags par byed/ /

(68) /gal te skra sen ring ba dang /
/so skya drir bcas 'dam gyi dris/
/bsgos pas lus kyi rang bzhin ni/
/gcer bu 'jigs pa nyid yin na/ /

(69) /rang la gnod pa'i mtshon bzhin du/
/de 'bad ci phyir byi dor byed/
/bdag la rmongs pa'i 'bad pa yis/
/smyos pas sa 'di kun tu 'khrugs/ /

(70) /rus gong 'ba' zhig mthong nas ni/
/dur khrod du ni yid 'byung na/
/g.yo ba'i rus gong gis khyab pa'i/
/grong gi dur khrod la dga' 'am/ /

(71) /de ltar mi gtsang gyur pa de'ang /
/rin med par ni mi rnyed do/
/de don bsgrubs pas sha thang dang /
/dmyal la sogs pa'i gnod par 'gyur/ /

(72) /byis pa nor spel mi nus pas/
/dar la bab na 'dis ci bde/
/nor gsog pa yis tshe gtugs na/
/rgas nas 'dod pas ci zhig bya/ /

(73) /'dod ldan ngan pa kha cig ni/
/nyin ring las kyis yongs dub ste/
/khyim du 'ongs nas chad pa'i lus/
/ro dang 'dra bar nyal bar byed/ /

(74) /kha cig byes bgrod nyon mongs dang /
/ring du song ba'i sdug bsngal can/
/bu smad 'dod bzhin bu smad rnams/
/khyud 'khor los kyang mthong mi 'gyur/ /

(75) /bdag la phan 'dod rnam rmongs pas/
/gang don nyid du btsongs pa yang /
/de ma thob par don med pa'i/
/gzhan gyi las kyi rlung gis bdas/ /

(76) /la la rang gi lus btsongs shing /
/dbang med gzhan gyis bkol gyur te/
/chung ma dag kyang bu byung na/
/shing drung dgon par bab bab 'byung / /

(77) /'dod pas bslus pa'i glen pa dag
/'tsho 'dod 'tsho bar bya'o zhes/
/srog stor dogs bzhin g.yul du 'jug
/khe phyir bran du 'gro bar byed/ /

(78) /'dod ldan la la lus kyang bcad/
/kha cig gsal shing rtse la btsugs/
/kha cig mdung thung dag gis bsnun/
/kha cig bsregs pa dag kyang snang / /

(79) /bsag dang bsrung dang brlag pa'i gdungs pa yis/
/nor ni phung khrol mtha' yas shes par bya/
/nor la chags pas g.yengs par gyur pa rnams/
/srid pa'i sdug bsngal las grol skabs med do/ /

(80) /'dod ldan rnams la de la sogs/
/nyes dmigs mang la mnog chung ste/
/shing rta 'dren pa'i phyugs dag gis/
/rtswa ni kham 'ga' zos pa bzhin/ /

(81) /phyugs kyis bsgrubs na'ang mi dkon pa'i/
/mnog chung gang yin de don du/
/dal 'byor phun sum rnyed dka' 'di/
/las kyis mnar ba rnams kyis bcom/ /

(82) /'dod pa nges par 'jig 'gyur zhing /
/dmyal la sogs par ltung byed pa/
/chen po min phyir dus kun tu/
/dub pa'i tshegs 'byung gang yin pa/ /

(83) /de yi bye ba'i cha tsam gyi/
/tshegs kyis sangs rgyas nyid 'grub na/
/'dod ldan byang chub spyod pa bas/
/sdug bsngal che la byang chub med/ /

(84) /dmyal sogs sdug bsngal bsams byas na/
/'dod pa rnams la mtshon dang ni/
/dug dang me dang g.yang sa dang /
/dgra rnams kyis kyang dper mi phod/ /

(85) /de ltar 'dod la skyo byas te/
/dben pa la ni dga' ba bskyed/
/rtsod dang nyon mongs kyis stong pa/
/zhi ba'i nags kyi nang dag tu/ /

(86) /skal ldan zla 'od tsan+dan gyis bsil ba'i/
/yangs pa'i rdo leb khang bzang nyams dga' bar/
/sgra med zhi ba'i nags klung g.yob pa yis/
/gzhan la phan don sems shing 'chag par byed/ /

(87) /khang stong shing drung phug dag tu/
/gang du ji srid 'dod gnas shing /
/yongs 'dzin srung ba'i sdug bsngal spangs/
/ltos pa med par bag yangs spyod/ /

(88) /rang dbang spyod cing chags med la/
/gang dang yang ni 'brel med par/
/chog shes bde spyad gang yin pa/
/dbang pos kyang ni de rnyed dka'/ /

(89) /de la sogs pa'i rnam pa yis/
/dben pa'i yon tan bsams byas nas/
/rnam rtog nye bar zhi ba dang /
/byang chub sems ni bsgom par bya/ /

(90) /bdag dang gzhan du mnyam pa ni/
/dang po nyid du 'bad de bsgom/
/bde dang sdug bsngal mnyam pas na/
/thams cad bdag bzhin bsrung bar bya/ /

(91) /lag pa la sogs dbye ba rnam mang yang /
/yongs su bsrung bya'i lus su gcig pa ltar/
/de bzhin 'gro ba tha dad bde sdug dag
/thams cad bdag bzhin bde ba 'dod mnyam gcig /

(92) /gal te bdag gi sdug bsngal gyis/
/gzhan gyi lus la mi gnod pa/
/de lta'ang de bdag sdug bsngal de/
/bdag tu zhen pas mi bzod nyid/ /

(93) /de bzhin gzhan gyi sdug bsngal dag
/bdag la 'bab par mi 'gyur yang /
/de lta'ang de bdag sdug bsngal de/
/bdag tu zhen pas bzod par dka'/ /

(94) /bdag gis gzhan gyi sdug bsngal bsal/
/sdug bsngal yin phyir bdag sdug bzhin/
/bdag gis gzhan la phan par bya/
/sems can yin phyir bdag lus bzhin/ /

(95) /gang tshe bdag dang gzhan gnyis ka/
/bde ba 'dod du mtshungs pa la/
/bdag dang khyad par ci yod na/
/gang phyir bdag gcig bde bar brtson/ /

(96) /gang tshe bdag dang gzhan gnyis ka/
/sdug bsngal mi 'dod mtshungs pa la/
/bdag dang khyad par ci yod na/
/gang phyir gzhan min bdag srung byed/ /

(97) /gal te de la sdug bsngal bas/
/bdag la mi gnod phyir mi bsrung /
/ma 'ongs pa yi sdug bsngal yang /
/gnod mi byed na de cis bsrung / /

(98) /bdag gis de ni myong snyam pa'i/
/rnam par rtog de log pa ste/
/'di ltar shi ba'ang gzhan nyid la/
/skye ba yang ni gzhan nyid yin/ /

(99) /gang tshe gang gi sdug bsngal gang /
/de ni de nyid kyis bsrung na/
/rkang pa'i sdug bsngal lag pas min/
/ci phyir de ni des bsrung bya/ /

(100) /gal te rigs pa min yang 'dir/
/bdag tu 'dzin pas 'jug ce na/
/bdag gzhan mi rigs gang yin de/
/ci nus par ni spang bya nyid/ /

(101) /rgyud dang tshogs ces bya ba ni/
/phreng ba dmag la sogs bzhin brdzun/
/sdug bsngal can gang de med pa/
/des 'di su zhig dbang bar 'gyur/ /

(102) /sdug bsngal bdag po med par ni/
/thams cad bye brag med pa nyid/
/sdug bsngal yin phyir de bsal bya/
/nges pas 'dir ni ci zhig bya/ /

(103) /ci phyir kun gyi sdug bsngal ni/
/bzlog par bya zhes brtsad du med/
/gal te bzlog na'ang thams cad bzlog
/de min bdag kyang sems can bzhin/ /

(104) /snying rje sdug bsngal mang gyur pas/
/ci phyir nan gyis bskyed ce na/
/'gro ba'i sdug bsngal bsams byas na/
/ji ltar snying rje sdug bsngal mang / /

(105) /gal te sdug bsngal gcig gis ni/
/sdug bsngal mang po med 'gyur na/
/brtse dang ldan pas sdug bsngal de/
/rang dang gzhan la bskyed bya nyid/ /

(106) /des na me tog zla mdzes kyis/
/rgyal po'i gnod pa shes kyang ni/
/bdag gi sdug bsngal ma bsal te/
/mang po'i sdug bsngal zad 'gyur phyir/ /

(107) /de ltar rgyud ni goms gyur pa/
/gzhan gyi sdug bsngal zhi dga' bas/
/pad+ma'i mtsho ru ngang pa ltar/
/mnar med par yang 'jug par 'gyur/ /

(108) /sems can rnams ni grol ba na/
/dga' ba'i rgya mtsho gang yin pa/
/de nyid kyis ni chog min nam/
/thar pa 'dod pas ci zhig bya/ /

(109) /de ltas gzhan gyi don byas kyang /
/rlom sems dang ni ngo mtshar med/
/gcig tu gzhan don la dga' bas/
/rnam smin 'bras bu'i re ba med/ /

(110) /de bas ji ltar chung ngu na/
/mi snyan las kyang bdag bsrung ba/
/de bzhin gzhan la bsrung sems dang /
/snying rje'i sems ni de ltar bya/ /

(111) /goms pa yis ni gzhan dag gi/
/khu ba khrag gi thigs pa la/
/dngos po med par gyur kyang ni/
/bdag ko zhes ni shes pa ltar/ /

(112) /de bzhin gzhan gyi lus la yang /
/bdag ces ci yi phyir mi bzung /
/bdag gi lus ni gzhan dag tu'ang /
/bzhag pa de ltar dka' ba med/ /

(113) /bdag nyid skyon bcas gzhan la yang /
/yon tan rgya mtshor shes byas nas/
/bdag 'dzin yongs su dor ba dang /
/gzhan blang ba ni bsgom par bya/ /

(114) /ji ltar lag pa la sogs pa/
/lus kyi yan lag yin 'dod ltar/
/de bzhin 'gro ba'i yan lag tu/
/ci phyir lus can rnams mi 'dod/ /

(115) /ji ltar bdag med lus 'di la/
/goms pas bdag gi blo 'byung ba/
/de bzhin sems can gzhan la yang /
/goms pas bdag blo cis mi skye/ /

(116) /de ltar na ni gzhan gyi don/
/byas kyang ngo mtshar rlom mi 'byung /
/bdag nyid kyis ni zas zos nas/
/lan la re ba mi 'byung bzhin/ /

(117) /de bas ji ltar chung ngu na/
/mi snyan las kyang bdag bsrung ba/
/de bzhin 'gro la srung sems dang /
/snying rje'i sems ni goms par bya/ /

(118) /de bas mgon po spyan ras gzigs/
/thugs rje chen pos 'gro ba yi/
/'khor gyi 'jigs pa'ang bsal ba'i phyir/
/rang gi mtshan yang byin gyis brlabs/ /

(119) /dka' las phyir ldog mi bya ste/
/'di ltar goms pa'i mthu yis ni/
/gang gi ming thos 'jigs pa yang /
/de nyid med na mi dgar 'gyur/ /

(120) /gang zhig bdag dang gzhan rnams ni/
/myur du bskyab par 'dod pa des/
/bdag dang gzhan du brje bya bar/
/gsang ba'i dam pa spyad par bya/ /

(121) /bdag lus gang la chags pa yis/
/'jigs gnas chung la'ang 'jigs skye ba/
/'jigs pa skye ba'i lus de la/
/su zhig dgra bzhin sdang mi byed/ /

(122) /lus gang bkres dang skom sogs nad/
/gso ba'i cho ga byed 'dod pas/
/bya dang nya dang ri dwags dag
/gsod par byed cing lam sgug byed/ /

(123) /gang zhig khe dang rim gro'i phyir/
/pha dang ma yang gsod byed cing /
/dkon mchog gsum gyi dkor brkus nas/
/des ni mnar med bsreg 'gyur na/ /

(124) /mkhas pa su zhig lus de la/
/'dod cing srung dang mchod byed kyi/
/'di la su zhig dgra bzhin du/
/lta bar mi byed brnyas mi byed/ /

(125) /gal te byin na ci spyod ces/
/bdag don sems pa 'dre yi tshul/
/gal te spyad na ci sbyin zhes/
/gzhan don sems pa lha yi chos/ /

(126) /bdag phyir gzhan la gnod byas na/
/dmyal la sogs par gdung bar 'gyur/
/gzhan phyir bdag la gnod byas na/
/phun sum tshogs pa thams cad 'thob/ /

(127) /bdag nyid mtho bar 'dod pa des/
/ngan 'gro ngan dang glen par 'gyur/
/de nyid gzhan la spo byas na/
/bde 'gror rim gro 'thob par 'gyur/ /

(128) /bdag gi don du gzhan bkol na/
/bran la sogs pa myong bar 'gyur/
/gzhan gyi don du bdag spyad na/
/rje dpon nyid sogs myong bar 'gyur/ /

(129) /'jig rten bde ba ji snyed pa/
/de kun gzhan bde 'dod las byung /
/'jig rten sdug bsngal ji snyed pa/
/de kun rang bde 'dod las byung / /

(130) /mang du bshad lta ci zhig dgos/
/byis pa rang gi don byed dang /
/thub pa gzhan gyi don mdzad pa/
/'di gnyis kyi ni khyad par ltos/ /

(131) /bdag bde gzhan gyi sdug bsngal dag
/yang dag brje bar ma byas na/
/sangs rgyas nyid du mi 'grub cing /
/'khor ba na yang bde ba med/ /

(132) /'jig rten pha rol phar zhog gi/
/bran g.yog las mi byed pa dang /
/rje dpon rngan pa mi ster bas/
/tshe 'di'i don yang 'grub mi 'gyur/ /

(133) /mthong dang ma mthong bde 'grub pa'i/
/phun sum bde skyid yongs bor zhing /
/gzhan la sdug bsngal byas pa'i rgyus/
/rmongs pas sdug bsngal mi bzad len/ /

(134) /'jig rten dag na 'tshe ba gang yod dang /
/'jigs dang sdug bsngal ji snyed yod gyur pa/
/de kun bdag tu 'dzin pa las byung na/
/'dre chen des ko bdag la ci zhig bya/ /

(135) /bdag nyid yongs su ma btang na/
/sdug bsngal spong bar mi nus te/
/ji ltar me ni ma btang na/
/sreg pa spong bar mi nus bzhin/ /

(136) /de ltas bdag gnod zhi ba dang /
/gzhan gyi sdug bsngal zhi bya'i phyir/
/bdag nyid gzhan la btang bya dang /
/gzhan rnams bdag bzhin gzung bar bya/ /

(137) /bdag ni gzhan gyi dbang gyur ces/
/yid khyod nges par shes gyis la/
/sems can kun don ma gtogs par/
/da ni khyod kyis gzhan mi bsam/ /

(138) /gzhan dbang mig la sogs pa yis/
/rang don sgrub par rigs ma yin/
/de'i don mig la sogs pa yis/
/de la log par bya mi rigs/ /

(139) /des na sems can gtsor bya ste/
/bdag gi lus la ci mthong ba/
/de dang de ni phrogs nas kyang /
/gzhan dag la ni phan par spyod/ /

(140) /dman sogs bdag tu byas pa dang /
/gzhan nyid du ni bdag byas nas/
/rnam rtog med pa'i sems kyis su/
/phrag dog 'gran dang nga rgyal bsgom/ /

(141) /'di ni bkur byas bdag ni min/
/'di bzhin bdag gis ma rnyed cing /
/'di ni bstod byas bdag la smod/
/'di bde bdag ni sdug bsngal la/ /

(142) /bdag ni las rnams byed pa dang /
/'di ni bde ba nyid du gnas/
/'di ni 'jig rten la che dang /
/bdag dman yon tan med par grags/ /

(143) /yon tan med pas ci zhig bya/
/bdag kun yon tan ldan pa nyid/
/gang bas 'di dman de yod cing /
/gang bas bdag mchog de yang yod/ /

(144) /tshul khrims lta ba rgud sogs ni/
/nyon mongs stobs kyis bdag dbang min/
/ci nus bdag ni gso dgos te/
/gnod pa'ang bdag gis dang du blang / /

(145) /'on te bdag 'di'i gso bya min/
/ci phyir bdag la brnyas pa byed/
/bdag la de yi yon tan gyis/
/ci bya 'di bdag yon tan can/ /

(146) /ngan 'gro gdug pa'i khar gnas pa/
/'gro la snying rje med pas 'di/
/phyir la yon tan rlom pa yis/
/mkhas pa dag la bsdo bar 'dod/ /

(147) /bdag dang mnyam la ltos nas ni/
/gang gis rang nyid lhag bya'i phyir/
/bdag gi rnyed dang bkur sti ni/
/rtsod pa yis kyang nges par bsgrub/ /

(148) /ci nas bdag gi yon tan ni/
/'jig rten kun la gsal ba dang /
/gzhan yang 'di yi yon tan gang /
/sus kyang thos par mi 'gyur bya/ /

(149) /bdag gi skyon yang sba bya zhing /
/bdag ni mchod 'gyur 'di la min/
/bdag deng rnyed pa legs rnyed cing /
/bdag ni bkur 'gyur 'di la min/ /

(150) /'di ni ma rungs byas pa la/
/yun ring bdag ni dga' bas blta/
/'gro ba kun gyi bzhad gad dang /
/phan tshun smad pa dag tu bya/ /

(151) /nyon mongs 'di yang bdag dang ni/
/lhan cig tu ni 'gran zhes grags/
/'di bdag thos dang shes rab bam/
/gzugs rigs nor gyis mnyam mam ci/ /

(152) /de ltar kun la grags pa yi/
/bdag gi yon tan thos nas ni/
/spu ldang dga' ba skye 'gyur ba'i/
/bde skyid la ni yongs su spyod/ /

(153) /ci ste 'di la rnyed yod kyang /
/gal te nga yi las byed na/
/'di la 'tsho ba tsam byin nas/
/bdag gi stobs kyis de blang bya/ /

(154) /'di ni bde las nyams bya zhing /
/bdag gis gnod dang rtag sbyar bya/
/'di yis brgya phrag thams cad du/
/'khor bar bdag la gnod pa byas/ /

(155) /yid khyod rang don byed 'dod pa/
/bskal pa grangs med 'das gyur kyang /
/ngal ba chen po de lta bus/
/khyod kyis sdug bsngal 'ba' zhig bsgrubs/ /

(156) /de ltar nges par gzhan dag gi/
/don la rab tu 'jug gyis dang /
/thub pa'i bka' ni mi bslu bas/
/de yi yon tan phyis mthong 'gyur/ /

(157) /gal te khyod kyis snga dus su/
/las 'di byas par gyur na ni/
/sangs rgyas phun sum bde min pa/
/gnas skabs 'di 'drar 'gyur mi srid/ /

(158) /de bas 'di ltar gzhan dag gi/
/khu ba khrag gi thigs pa la/
/khyod kyis ngar 'dzin byas pa ltar/
/de bzhin gzhan la'ang goms par gyis/ /

(159) /gzhan gyi rtog chen byas nas ni/
/bdag gi lus la ci snang ba/
/de dang de nyid phrogs byas nas/
/khyod kyis gzhan la phan par spyod/ /

(160) /bdag skyid gzhan ni mi skyid la/
/bdag mtho gzhan ni dma' ba dang /
/bdag ni phan byed gzhan min zhes/
/bdag la phrag dog cis mi byed/ /

(161) /bdag ni bde dang bral gyis te/
/gzhan gyi sdug bsngal bdag la sbyor/
/gang tshe 'di ni ci byed ces/
/bdag gi skyon la brtag par gyis/ /

(162) /gzhan gyis nyes pa byas pa yang /
/rang gi skyon du bsgyur byos la/
/bdag gis nyes pa chung byas kyang /
/skye bo mang la rab tu shogs/ /

(163) /gzhan gyi grags pa lhag brjod pas/
/rang gi grags pa zil gyis non/
/bdag ni bran gyi tha ma ltar/
/don rnams kun la bkol bar gyis/ /

(164) /'di ni skyon bcas rang bzhin te/
/glo bur yon tan cis mi bstod/
/'di yi yon tan ci nas kyang /
/'gas kyang mi shes de ltar gyis/ /

(165) /mdor na bdag gi don gyi phyir/
/khyod kyis gzhan la gnod byas gang /
/gnod de sems can don gyi phyir/
/bdag nyid la ni 'bab par gyis/ /

(166) /'di ni gnya' drag 'gyur tshul du/
/shed bskyed par ni mi bya ste/
/bag ma gsar pa'i tshul bzhin du/
/ngo tsha 'jigs dang bsdams te bzhag /

(167) /de bya de ltar gnas bya zhing /
/de ltar khyod kyis mi bya ba/
/de ltar 'di ni dbang bya ste/
/de las 'das na tshar gcad bya/ /

(168) /'on te de ltar gdams kyang ni/
/sems khyod de ltar mi byed na/
/khyod la nyes pa kun bsten pas/
/khyod nyid tshar gcad bya bar zad/ /

(169) /khyod kyis kho bo gang brlag pa'i/
/sngon gyi dus de gzhan yin te/
/ngas mthong da khyod gang du 'gro/
/khyod kyi dregs pa kun gzhom bya/ /

(170) /da dung bdag la rang gi don/
/yod snyam sems pa de dor cig
/bdag gis gzhan la khyod btsong gis/
/skyo bar ma sems zho sha phul/ /

(171) /gal te bag med gyur nas khyod/
/sems can rnams la ma byin na/
/khyod kyis kho bo dmyal ba yi/
/srung ma rnams la sbyin du nges/ /

(172) /de ltar khyod kyis de lta zhig
/kho bo byin pas yun ring sdug
/da ni khon rnams dran byas te/
/khyod kyis rang don sems pa gzhom/ /

(173) /de ste bdag ni dga' 'dod na/
/rang la bdag gis dgar mi bya/
/de ste bdag ni bsrung 'dod na/
/gzhan dag rtag tu bsrung bar bya/ /

(174) /ji lta ji ltar lus 'di ni/
/yongs su skyong bar byed gyur pa/
/de lta de ltar shin tu ni/
/bze re can gyur nyid du lhung / /

(175) /de ltar lhung ba de yi yang /
/'dod pa sa 'di thams cad kyis/
/rdzogs par nus pa yod min na/
/de yi 'dod pa sus byed nus/ /

(176) /nus med 'dod pa nyon mongs dang /
/bsam pa nyams pa'ang skye bar 'gyur/
/gang zhig kun la ltos med pa/
/de yi phun tshogs zad mi shes/ /

(177) /de bas lus kyi 'dod pa ni/
/'phel phyir skabs dbye mi bya ste/
/gang zhig yid 'ong mi 'dzin pa/
/de ni dngos po bzang po yin/ /

(178) /tha mar thal ba'i mthar gtugs shing /
/mi g.yo gzhan gyis bskyod bya ba/
/mi gtsang gzugs ni mi bzad pa/
/'di la ci phyir bdag tu 'dzin/ /

(179) /gson nam yang na shi yang bla'i/
/bdag la 'phrul 'khor 'dis ci bya/
/bong sogs 'di khyad ci yod na/
/kyi hud nga rgyal sel mi byed/ /

(180) /lus kyi kha ta byas pa yis/
/don med sdug bsngal nyer bsags nas/
/rjes su chags dang khong khro ba/
/shing mtshungs 'di la ci zhig bya/ /

(181) /bdag gis 'di ltar bskyangs pa 'am/
/bya rgod sogs kyis zos kyang rung /
/chags med zhe sdang yod min na/
/ci ste de la chags par byed/ /

(182) /gang zhig smod pas khro ba dang /
/gang zhig bstod pas mgu 'gyur ba/
/gal te de nyid shes med na/
/bdag gis gang gi ngal ba byas/ /

(183) /gang zhig lus 'di 'dod gyur pa/
/de dang bdag bshes yin zhe na/
/thams cad rang gi lus 'dod pas/
/de la bdag ko cis mi dga'/ /

(184) /de bas bdag gis chags med par/
/'gro la phan phyir lus btang bya/
/des na 'di la nyes mang yang /
/las kyi spyad bzhin gzung bar bya/ /

(185) /de bas byis pa'i spyod pas chog
/bdag gis mkhas pa'i rjes bsnyegs te/
/bag yod gtam ni dran byas nas/
/gnyid dang rmugs pa bzlog par bya/ /

(186) /rgyal sras thugs rje che rnams ltar/
/rigs pa'i bsran ni gzug bya ste/
/nyin mtshan phyad par ma 'bad na/
/bdag gi sdug bsngal nam mthar phyin/ /

(187) /de bas sgrib pa bsal ba'i phyir/
/log pa'i lam las sems blan te/
/yang dag dmigs la rtag par yang /
/bdag gis mnyam par bzhag par bya/ /

***9 shes rab kyi pha rol tu phyin pa/***
(1) /yan lag 'di dag thams cad ni/
/thub pas shes rab don du gsungs/
/de yi phyir na sdug bsngal dag
/zhi bar 'dod pas shes rab bskyed/ /

(2) /kun rdzob dang ni don dam ste/
/'di ni bden pa gnyis su 'dod/
/don dam blo yi spyod yul min/
/blo ni kun rdzob yin par brjod/ /

(3) /de la 'jig rten rnam gnyis mthong /
/rnal 'byor pa dang phal pa 'o/
/de la 'jig rten phal pa ni/
/rnal 'byor 'jig rten gyis gnod cing / /

(4) /rnal 'byor pa yang blo khyad kyis/
/gong ma gong ma rnams kyis gnod/
/gnyis ka yang ni 'dod pa'i dpes/
/'bras bu'i don du ma dpyad phyir/ /

(5) /'jig rten pa yis dngos mthong zhing /
/yang dag nyid du'ang rtog byed kyi/
/sgyu ma lta bur min pas 'dir/
/rnal 'byor pa dang 'jig rten rtsod/ /

(6) /gzugs sogs mngon sum nyid kyang ni/
/grags pas yin gyi tshad mas min/
/de ni mi gtsang la sogs la/
/gtsang sogs grags pa bzhin du rdzun/ /

(7) /'jig rten gzhug pa'i don du ni/
/mgon pos dngos bstan de nyid du/
/de dag skad cig ma nyid min/
/kun rdzob tu yang 'gal zhe na/ /

(8) /rnal 'byor kun rdzob nyes med de/
/'jig rten la ltos de nyid mthong /
/gzhan du bud med mi gtsang bar/
/nges rtogs 'jig rten gyis gnod 'gyur/ /

(9) /sgyu 'dra'i rgyal las bsod nams ni/
/ji ltar dngos yod la ji bzhin/
/gal te sems can sgyu 'dra na/
/shi nas ji ltar skye zhe na/ /

(10) /ji srid rkyen rnams tshogs gyur pa/
/de srid sgyu ma'ang 'byung bar 'gyur/
/rgyun ring tsam gyis ji ltar na/
/sems can bden par yod pa yin/ /

(11) /sgyu ma'i skyes bu bsad sogs la/
/sems med phyir na sdig med de/
/sgyu ma'i sems dang ldan pa la/
/bsod nams dang ni sdig pa 'byung / /

(12) /sngags sogs rnams la nus med phyir/
/sgyu ma'i sems ni 'byung ba med/
/sna tshogs rkyen las byung ba yi/
/sgyu ma de yang sna tshogs nyid/
/rkyen gcig gis ni kun nus pa/
/gang na yang ni yod ma yin/ /

(13) /gal te don dam mya ngan 'das/
/'khor ba kun rdzob de ltar na/
/sangs rgyas kyang ni 'khor 'gyur bas/
/byang chub spyod pas ci zhig bya/ /

(14) /rkyen rnams rgyun ni ma chad na/
/sgyu ma'ang ldog par mi 'gyur gyi/
/rkyen rnams rgyun ni chad pa na/
/kun rdzob tu yang mi 'byung ngo / /

(15) /gang tshe 'khrul pa'ang yod min na/
/sgyu ma gang gis dmigs par 'gyur/
/gang tshe khyod la sgyu ma nyid/
/med na'ang de tshe ci zhig dmigs/ /

(16) /gal te de nyid du gzhan yod/
/rnam pa de ni sems nyid yin/
/gang tshe sems nyid sgyu ma na/
/de tshe gang zhig gang gis mthong / /

(17) /'jig rten gyi ni mgon pos kyang /
/sems kyis sems mi mthong zhes gsungs/
/ral gri so ni rang la rang /
/ji ltar mi gcod de bzhin yid/ /

(18) /ji ltar mar me rang gi dngos/
/yang dag gsal bar byed bzhin na/
/mar me gsal bar bya min te/
/gang phyir mun gyis bsgribs pa med/ /

(19) /shel bzhin sngon po sngo nyid la/
/gzhan la ltos pa yod ma yin/
/de bzhin 'ga' zhig gzhan la ni/
/ltos dang ltos med pa yang mthong / /

(20) /sngo nyid min la sngon por de/
/bdag gis bdag nyid byas pa med/ /

(21) /mar me gsal bar byed do zhes/
/shes pas shes te rjod byed na/
/blo ni gsal ba nyid yin zhes/
/gang gis shes nas de skad brjod/ /

(22) /gang tshe 'gas kyang mthong min na/
/gsal ba 'am ni mi gsal ba/
/mo gsham bu mo'i 'gying bag bzhin/
/de ni brjod kyang don med do/ /

(23) /gal te rang rig yod min na/
/rnam shes dran par ji ltar 'gyur/
/gzhan myong ba dang 'brel ba las/
/dran 'gyur byi ba'i dug bzhin no/ /

(24) /rkyen gzhan dag dang ldan pa ni/
/mthong phyir rang nyid rang gsal na/
/grub pa'i mig sman sbyor ba las/
/bum mthong mig sman nyid 'gyur min/ /

(25) /ji ltar mthong thos shes pa dag
/'dir ni dgag par bya min te/
/'dir ni sdug bsngal rgyur gyur pa/
/bden par rtog pa bzlog bya yin/ /

(26) /sems las sgyu ma gzhan min zhing /
/gzhan min par yang mi brtag na/
/dngos na ji ltar de gzhan min/
/gzhan min zhe na dngos por med/ /

(27) /ji ltar sgyu ma bden min yang /
/blta bya de bzhin lta byed yid/
/gal te 'khor ba dngos rten can/
/de ni gzhan du mkha' 'drar 'gyur/ /

(28) /dngos med dngos la brten pas na/
/byed dang ldan par ji ltar 'gyur/
/khyod kyi sems ni grogs med par/
/gcig pu nyid du 'gyur ba yin/ /

(29) /gang tshe sems ni gzung bral ba/
/de tshe thams cad de bzhin gshegs/
/de lta na yang sems tsam du/
/brtags la yon tan ci zhig yod/ /

(30) /sgyu ma lta bur shes na yang /
/ji ltar nyon mongs ldog 'gyur te/
/gang tshe sgyu ma'i bud med la/
/de byed nyid kyang chags skye 'gyur/ /

(31) /de byed pa ni shes bya la/
/nyon mongs bag chags ma spangs pa/
/des na de mthong ba na de/
/stong nyid bag chags nyam chung nyid/ /

(32) /stong nyid bag chags goms pas ni/
/dngos po'i bag chags spong 'gyur zhing /
/ci yang med ces goms pas ni/
/de yang phyis nas spong bar 'gyur/ /

(33) /gang tshe gang zhig med do zhes/
/brtag bya'i dngos po mi dmigs pa/
/de tshe dngos med rten bral ba/
/blo yi mdun na ji ltar gnas/ /

(34) /gang tshe dngos dang dngos med dag
/blo yi mdun na mi gnas pa/
/de tshe rnam pa gzhan med pas/
/dmigs pa med pa rab tu zhi/ /

(35) /yid bzhin nor bu dpag bsam shing /
/ji ltar re ba yongs skong ba/
/de bzhin gdul byar smon lam gyi/
/dbang gis rgyal ba'i skur snang ngo / /

(36) /dper na nam mkha' lding gi ni/
/mchod sdong bsgrubs nas 'das gyur pa/
/de 'das yun ring lon yang de/
/dug la sogs pa zhi byed bzhin/ /

(37) /byang chub spyod pa'i rjes mthun par/
/rgyal ba'i mchod sdong bsgrubs pa yang /
/byang chub sems dpa' mya ngan las/
/'das kyang don rnams thams cad mdzad/ /

(38) /sems med pa la mchod byas pas/
/ji ltar 'bras bu ldan par 'gyur/
/gang phyir bzhugs pa'am mya ngan 'das/
/mtshungs pa nyid du bshad phyir ro/ /

(39) /kun rdzob bam ni de nyid du'ang /
/rung ste de 'bras lung las yin/
/dper na bden pa'i sangs rgyas la/
/ji ltar 'bras bur bcas pa bzhin/ /

(40) /bden pa mthong bas grol 'gyur gyi/
/stong nyid mthong bas ci zhig bya/
/gang phyir lung las lam 'di ni/
/med par byang chub med par gsungs/ /

(41) /gal te theg chen ma grub na/
/khyod kyi lung ni ji ltar grub/
/gang phyir gnyis ka la 'di grub/
/dang po khyod la 'di ma grub/ /

(42) /rkyen gang gis ni der yid ches/
/de ni theg chen la yang mtshungs/
/gzhan gnyis 'dod pas bden na ni/
/rig byed sogs kyang bden par 'gyur/ /

(43) /theg chen rtsod bcas phyir zhe na/
/lung la mu stegs pa rnams dang /
/lung gzhan la yang rang gzhan dag
/rtsod bcas yin phyir dor byar 'gyur/ /

(44) /bstan rtsa dge slong nyid yin na/
/dge slong nyid kyang dka' bar gnas/
/sems ni dmigs dang bcas rnams kyi/
/mya ngan 'das pa'ang dka' bar gnas/ /

(45) /nyon mongs spangs pas grol na de'i/
/de ma thag tu der 'gyur ro/
/nyon mongs med kyang de dag la/
/las kyi nus pa mthong ba yin/ /

(46) /re zhig nyer len sred pa ni/
/med ces nges pa nyid ce na/
/sred 'di nyon mongs can min yang /
/kun rmongs bzhin du ci ste med/ /

(47) /tshor ba'i rkyen gyis sred pa yin/
/tshor ba de dag la yang yod/
/dmigs pa dang ni bcas pa'i sems/
/'ga' zhig la ni gnas par 'gyur/ /

(48) /stong nyid dang ni bral ba'i sems/
/'gags pa slar yang skye 'gyur te/
/'du shes med pa'i snyoms 'jug bzhin/
/des na stong nyid bsgom par bya/ /

(49) /ngag gang mdo sde la 'jug de/
/gal te sangs rgyas gsung 'dod na/
/theg chen phal cher khyed cag gi/
/mdo dang mtshungs 'dod min nam ci/ /

(50) /gal te ma gtogs gcig gis ni/
/thams cad skyon dang bcas 'gyur na/
/mdo mtshungs gcig gis thams cad ni/
/rgyal bas gsungs pa cis ma yin/ /

(51) /ngag gang 'od srung chen po la/
/sogs pas gting dpog ma gyur pa/
/de ni khyod kyis ma rtogs pas/
/gzung bya min par su zhig byed/ /

(52) /rmongs pas sdug bsngal can don du/
/chags dang 'jigs mtha' las grol ba/
/'khor bar gnas pa 'grub gyur pa/
/'di ni stong nyid 'bras bu yin/ /

(53) /de ltar stong pa nyid phyogs la/
/sun 'byin pa ni 'thad ma yin/
/des na the tshom mi za bar/
/stong pa nyid ni bsgom par bya/ /

(54) /nyon mongs shes bya'i sgrib pa yi/
/mun pa'i gnyen po stong pa nyid/
/myur du thams cad mkhyen 'dod pas/
/de ni ji ltar sgom mi byed/ /

(55) /dngos gang sdug bsngal skyed byed pa/
/de la skrag pa skye 'gyur na/
/stong nyid sdug bsngal zhi byed pa/
/de la 'jigs pa ji ltar skye/ /

(56) /gal te bdag 'ga' yod na ni/
/ci yang rung la 'jigs 'gyur na/
/bdag nyid 'ga' yang yod min pas/
/'jigs par 'gyur ba su zhig yin/ /

(57) /so dang skra sen bdag ma yin/
/bdag ni rus pa khrag ma yin/
/snabs min bad kan ma yin te/
/chu ser dang ni rnag kyang min/ /

(58) /bdag ni zhag dang rngul min te/
/glo mchin dag kyang bdag ma yin/
/nang khrol gzhan yang bdag min te/
/bdag ni phyi sa gcin ma yin/ /

(59) /sha dang pags pa bdag min te/
/drod dang rlung yang bdag ma yin/
/bu ga bdag min rnam kun tu/
/rnam shes drug kyang bdag ma yin/ /

(60) /gal te sgra yi shes rtag na/
/thams cad tshe na sgra 'dzin 'gyur/
/shes bya med na ci rig nas/
/gang gis shes pa zhes rjod byed/ /

(61) /gal te shes med shes yin na/
/shing yang shes par thal bar 'gyur/
/des na shes bya nyer gnas pa/
/med par shes pa med ces nges/ /

(62) /de nyid kyis ni gzugs shes na/
/de tshe thos pa'ang ci ste min/
/gal te sgra mi nye phyir na/
/des na de yi shes pa'ang med/ /

(63) /sgra 'dzin rang bzhin gang yin pa/
/de gzugs 'dzin par ji ltar 'gyur/
/gcig ni pha dang bu nyid du/
/btags yin yang dag nyid min te/ /

(64) /'di ltar snying stobs rdul dang ni/
/mun pa bu min pha yang min/
/de ni sgra 'dzin dang ldan pa'i/
/rang bzhin du ni mthong ma yin/ /

(65) /gar mkhan lta bur tshul gzhan gyis/
/de nyid mthong na de rtag min/
/gal te tshul gzhan de nyid na/
/gcig nyid de ni sngon med gcig /

(66) /gal te tshul gzhan bden min na/
/de yi rang gi rang bzhin smros/
/shes nyid ce na de lta na/
/skyes kun gcig tu thal bar 'gyur/ /

(67) /sems pa sems med de dag kyang /
/gcig 'gyur gang phyir yod nyid mtshungs/
/gang tshe bye brag phyin ci log
/de tshe 'dra ba'i rten gang yin/ /

(68) /sems med pa yang bdag min te/
/sems med nyid phyir bum sogs bzhin/
/'on te sems dang ldan pa'i phyir/
/shes na mi shes 'jig par thal/ /

(69) /ci ste bdag la 'gyur med na/
/sems pas de la ci zhig byas/
/de ltar shes med bya bral ba/
/nam mkha' bdag tu byas par 'gyur/ /

(70) /gal te bdag ni yod min na/
/las 'bras 'brel pa rigs min te/
/las byas nas ni zhig pas na/
/su yi las su 'gyur zhe na/ /

(71) /bya ba 'bras gzhi tha dad dang /
/der bdag byed pa med par yang /
/yu bu gnyis ka la grub pas/
/'dir brtsad don med ma yin nam/ /

(72) /rgyu ldan 'bras bu dang bcas zhes/
/mthong ba 'di ni srid ma yin/
/rgyud gcig la ni brten nas su/
/byed po spyod po zhes byar bstan/ /

(73) /'das dang ma 'ongs pa yi sems/
/bdag min de ni med pa'i phyir/
/'on te skyes sems bdag yin na/
/de zhig na yang bdag med do/ /

(74) /dper na chu shing sdong po dag
/cha shas phye na 'ga' med pa/
/de bzhin rnam par dpyad pa yis/
/btsal na bdag kyang yang dag min/ /

(75) /gal te sems can yod min na/
/su la snying rje bya zhe na/
/'bras bu'i don du khas blangs pa'i/
/rmongs pas btags pa gang yin pa'o/ /

(76) /sems can med 'bras su yi yin/
/bden te 'on kyang rmongs las 'dod/
/sdug bsngal nye bar zhi don du/
/'bras bu'i rmongs pa bzlog mi bya/ /

(77) /sdug bsngal rgyu yi nga rgyal ni/
/bdag tu rmongs pas 'phel bar 'gyur/
/de las kyang bzlog med ce na/
/bdag med bsgom pa mchog yin no/ /

(78) /lus ni rkang pa byin pa min/
/brla dang rked pa'ang lus ma yin/
/lto dang rgyab kyang lus min te/
/brang dang dpung pa'ang lus ma yin/ /

(79) /rtsib logs lag pa'ang lus min te/
/mchan khung phrag pa'ang lus ma yin/
/nang khrol rnams kyang de min la/
/mgo dang mgrin pa'ang lus min na/
/'di la lus ni gang zhig yin/ /

(80) /gal te lus 'di thams cad la/
/phyogs re yis ni gnas gyur na/
/cha rnams cha la gnas 'gyur mod/
/de rang nyid ni gang na gnas/ /

(81) /gal te bdag nyid kun gyi lus/
/lag sogs rnams la gnas na ni/
/lag sogs de dag ji snyed pa/
/de snyed kyi ni lus su 'gyur/ /

(82) /phyi dang nang du lus med na/
/ji ltar lag sogs la lus yod/
/lag sogs rnams las gzhan med na/
/de ni ji ltar yod pa yin/ /

(83) /des na lus med lag sogs la/
/rmongs pa yi ni lus blor 'gyur/
/dbyibs sogs bkod pa'i khyad par gyis/
/tho yor la ni mi blo bzhin/ /

(84) /ji srid rkyen tshogs de srid du/
/lus ni skyes bu ltar snang ba/
/de bzhin ji srid lag sogs la/
/de yod de srid der lus snang / /

(85) /de bzhin sor mo'i tshogs yin phyir/
/lag pa'ang gang zhig yin par 'gyur/
/de yang tshigs kyi tshogs yin phyir/
/tshigs kyang rang gi cha phye bas/ /

(86) /cha yang rdul du phye bas te/
/rdul de'ang phyogs cha'i dbye ba yis/
/phyogs dbye'ang cha shas dang bral phyir/
/mkha' bzhin des na rdul yang med/ /

(87) /de ltar rmi lam lta bu yi/
/gzugs la dpyod ldan su zhig chags/
/gang tshe de ltar lus med pa/
/de tshe skyes gang bud med gang / /

(88) /sdug bsngal de nyid du yod na/
/ci ste rab dga' la mi gnod/
/bde na mya ngan gdung sogs la/
/zhim sogs ci ste dga' mi byed/ /

(89) /stobs dang ldan pas zil mnan phyir/
/gal te de myong ma yin na/
/gang zhig nyams myong bdag nyid min/
/de tshe tshor ba ji ltar yin/ /

(90) /sdug bsngal phra mo nyid du yod/
/'di yi rags pa bsal min nam/
/de ni de las gzhan dga' tsam/
/zhe na phra nyid de yang de'i/ /

(91) /gal te 'gal rkyen skyes pas na/
/sdug bsngal skyes pa min na ni/
/tshor bar rtog pa mngon zhen nyid/
/yin ces bya bar grub min nam/ /

(92) /de nyid phyir na 'di yi ni/
/gnyen po rnam dpyad 'di bsgom ste/
/rnam brtags zhing las byung ba yi/
/bsam gtan rnal 'byor pa yi zas/ /

(93) /gal te dbang don bar bcas na/
/de dag gang du 'phrad par 'gyur/
/bar med na yang gcig nyid de/
/gang zhig gang dang 'phrad par 'gyur/ /

(94) /rdul phran rdul phran la 'jug med/
/de ni skabs med mnyam pa yin/
/ma zhugs pa la 'dres med cing /
/ma 'dres pa la phrad pa med/ /

(95) /cha med pa la'ang phrad pa zhes/
/bya ba ji ltar 'thad par 'gyur/
/phrad pa dang ni cha med par/
/gal te mthong na bstan par gyis/ /

(96) /rnam shes lus med pa la ni/
/'phrad pa 'thad pa ma yin nyid/
/tshogs pa'ang dngos po med phyir te/
/sngar ni ji ltar rnam dpyad bzhin/ /

(97) /de ltar reg pa yod min na/
/tshor ba gang las 'byung bar 'gyur/
/ngal 'di ci yi don du yin/
/gang gis gang la gnod par 'gyur/ /

(98) /gang tshe tshor po 'ga' med cing /
/tshor ba'ang yod pa ma yin pa/
/de tshe gnas skabs 'di mthong nas/
/sred pa ci phyir ldog mi 'gyur/ /

(99) /mthong ba 'am ni reg pa yang /
/rmi lam sgyu 'dra'i bdag nyid kyis/
/sems dang lhan cig skyes pa'i phyir/
/tshor ba de yis mthong ma yin/ /

(100) /sngar dang phyi mar skyes pas kyang /
/dran par 'gyur gyi myong ma yin/
/rang gis bdag nyid myong min la/
/gzhan dag gis kyang myong ma yin/ /

(101) /tshor po 'ga' yang yod min te/
/des na tshor ba de nyid min/
/de ltar bdag med tshogs 'di la/
/'di yis ci ste gnod par byas/ /

(102) /yid ni dbang rnams la mi gnas/
/gzugs sogs la min bar na'ang min/
/nang na'ang sems min phyi min zhing /
/gzhan du yang ni rnyed ma yin/ /

(103) /gang zhig lus min gzhan du min/
/'dres min logs su'ang 'gar med pa/
/de ni cung zad min de'i phyir/
/sems can rang bzhin mya ngan 'das/ /

(104) /shes bya las sngar shes yod na/
/de ni ci la dmigs nas skye/
/shes dang shes bya lhan cig na/
/de ni ci la dmigs nas skye/ /

(105) /'on te shes bya'i phyis yod na/
/de tshe shes pa gang las skye/
/de ltar chos rnams thams cad kyi/
/skye ba rtog par 'gyur ma yin/ /

(106) /gal te de ltar kun rdzob med/
/de la bden gnyis ga la yod/
/de yang kun rdzob gzhan gyis na/
/sems can mya ngan ga la 'da'/ /

(107) /'di ni gzhan sems rnam rtog ste/
/de ni rang gi kun rdzob min/
/phyis de nges na de yod de/
/min na kun rdzob med pa nyid/ /

(108) /rtog dang brtag par bya ba dag
/gnyis po phan tshun brten pa yin/
/ji ltar grags pa la brten nas/
/rnam par dpyad pa thams cad brjod/ /

(109) /gang tshe rnam par dpyad pa yi/
/rnam dpyod kyis ni dpyod byed na/
/de tshe rnam dpyod de yang ni/
/rnam dpyod phyir na thug pa med/ /

(110) /dpyad bya rnam par dpyad byas na/
/rnam dpyod la ni rten yod min/
/rten med phyir na mi skye ste/
/de yang mya ngan 'das par brjod/ /

(111) /gang gi ltar na 'di gnyis bden/
/de nyid shin tu dka' bar gnas/
/gal te shes dbang las don grub/
/shes yod nyid la rten ci yod/ /

(112) /'on te shes bya las shes grub/
/shes bya yod la rten ci yod/
/de ste phan tshun dbang gis yod/
/gnyis ka yang ni med par 'gyur/ /

(113) /gal te bu med pha min na/
/bu nyid gang las byung ba yin/
/bu med par ni pha med pa/
/de bzhin de gnyis med pa nyid/ /

(114) /myu gu sa bon las skye zhing /
/sa bon de nyid kyis rtogs bzhin/
/shes bya las skyes shes pa yis/
/de yod pa ni cis mi rtogs/ /

(115) /myu gu las gzhan shes pa yis/
/sa bon yod ces rtogs 'gyur na/
/gang phyir shes bya de rtogs par/
/shes pa yod nyid gang las rtogs/ /

(116) /re zhig 'jig rten mngon sum gyis/
/rgyu rnams thams cad mthong ba yin/
/pad+ma'i sdong bu sogs dbye ni/
/rgyu yi dbye bas bskyed pa yin/ /

(117) /rgyu dbye gang gis byas she na/
/sngar gyi rgyu dbye nyid las so/
/ci phyir rgyu yi 'bras bskyed nus/
/sngar gyi rgyu yi mthu nyid las/ /

(118) /dbang phyug 'gro ba'i rgyu yin na/
/re zhig dbang phyug gang yin smros/
/'byung rnams she na de lta mod/
/ming tsam la yang ci zhig ngal/ /

(119) /'on kyang sa sogs du ma dang /
/mi rtag g.yo med lha min zhing /
/'gom bya nyid dang mi gtsang bas/
/de ni dbang phyug nyid ma yin/ /

(120) /dbang phyug mkha' min g.yo med phyir/
/bdag min sngar nas bkag zin phyir/
/bsam min pa yi byed po yang /
/bsam min brjod pas ci zhig bya/ /

(121) /des bskyed 'dod pa'ang gang zhig yin/
/bdag ni de dang sa sogs dang /
/dbang phyug ngo bo'ang rtag min nam/
/shes pa shes bya las skyes dang / /

(122) /thog med bde sdug las las yin/
/de bas gang zhig skyed pa smros/
/rgyu la thog ma yod min na/
/'bras bu'i thog ma ga la yod/ /

(123) /rtag tu ci phyir byed min te/
/de ni gzhan la ltos pa min/
/des byas min gzhan yod min na/
/des 'di gang la ltos par 'gyur/ /

(124) /gal te ltos na tshogs pa nyid/
/rgyu yin 'gyur gyi dbang phyug min/
/tshogs na mi skye dbang med cing /
/de med par ni skye dbang med/ /

(125) /gal te dbang phyug mi 'dod bzhin/
/byed na gzhan gyi dbang du thal/
/'dod na'ang 'dod la rag las 'gyur/
/byed na'ang dbang phyug ga la yin/ /

(126) /gang dag rdul phran rtag smra ba/
/de dag kyang ni sngar bzlogs zin/
/gtso bo rtag pa 'gro ba yi/
/rgyu yin par ni grangs can 'dod/ /

(127) /snying stobs rdul dang mun pa zhes/
/bya ba'i yon tan mnyam gnas ni/
/gtso bo zhes byar rab brjod de/
/mi mnyam 'gro ba yin par brjod/ /

(128) /gcig la rang bzhin gsum nyid ni/
/rigs min des na de yod min/
/de bzhin yon tan yod min te/
/de yang so sor rnam gsum phyir/ /

(129) /yon tan med na sgra sogs kyang /
/yod nyid shin tu rgyang ring 'gyur/
/sems med gos la sogs pa la/
/bde sogs yod pa srid pa'ang min/ /

(130) /dngos rnams de rgyu'i rang bzhin na/
/dngos po rnam dpyad zin min nam/
/khyod kyi rgyu yang bde sogs nyid/
/de las snam sogs 'byung ba'ang med/ /

(131) /snam sogs las ni bde sogs yin/
/de med phyir na bde sogs med/
/bde sogs rtag pa nyid du yang /
/nam yang dmigs pa yod ma yin/ /

(132) /bde sogs gsal ba yod nyid na/
/myong ba ci phyir 'dzin ma yin/
/de nyid phra mor gyur na de/
/rags dang phra ba'ang ji ltar yin/ /

(133) /rags pa dor nas phra 'gyur bas/
/phra rags de dag mi rtag nyid/
/de bzhin dngos po thams cad ni/
/mi rtag nyid du cis mi 'dod/ /

(134) /rags pa bde las gzhan min na/
/bde ba gsal ba mi rtag nyid/
/gal te med pa 'ga' yang ni/
/skye min med phyir zhes 'dod na/ /

(135) /gsal ba med par skye bar ni/
/khyod mi 'dod kyang gnas pa nyid/
/gal te rgyu la 'bras gnas na/
/zan za mi gtsang za bar 'gyur/ /

(136) /ras kyi rin gyis ras bal gyi/
/sa bon nyos la bgo bar gyis/
/'jig rten rmongs pas ma mthong na/
/de nyid shes kyis bzhag de nyid/ /

(137) /shes de 'jig rten la yang ni/
/yod pa ci ste mthong ma yin/
/'jig rten tshad ma nyid min na/
/gsal ba mthong ba'ang bden ma yin/ /

(138) /gal te tshad ma tshad min na/
/des gzhal rdzun par mi 'gyur ram/
/de nyid du ni stong pa nyid/
/sgom pa de phyir mi 'thad 'gyur/ /

(139) /brtags pa'i dngos la ma reg par/
/de yi dngos med 'dzin ma yin/
/de phyir rdzun pa'i dngos gang yin/
/de yi dngos med gsal bar brdzun/ /

(140) /des na rmi lam bu shi la/
/de med snyam pa'i rnam rtog ni/
/de yod rnam par rtog pa yi/
/gegs yin de yang brdzun pa yin/ /

(141) /de bas de ltar rnam dpyad pas/
/'ga' yang rgyu med yod ma yin/
/so so ba 'am 'dus pa yi/
/rkyen rnams la yang gnas ma yin/ /

(142) /gzhan nas 'ongs pa'ang ma yin la/
/gnas pa ma yin 'gro ma yin/
/rmongs pas bden par gang byas 'di/
/sgyu ma las ni khyad ci yod/ /

(143) /sgyu mas sprul pa gang yin dang /
/rgyu rnams kyis ni gang sprul pa/
/de ni gang nas 'ongs gyur cing /
/gang du 'gro ba'ang brtag par gyis/ /

(144) /gang zhig gang ni nye ba yis/
/mthong 'gyur de med na min pa/
/bcos bu gzugs brnyan dang mtshungs pa/
/de la bden nyid ji ltar yod/ /

(145) /dngos po yod par gyur pa la/
/rgyu yis dgos pa ci zhig yod/
/'on te de ni med na yang /
/rgyu yis dgos pa ci zhig yod/ /

(146) /bye ba brgya phrag rgyu yis kyang /
/dngos po med pa bsgyur du med/
/gnas skabs de dngos ji ltar yin/
/dngos 'gyur gzhan yang gang zhig yin/ /

(147) /med tshe dngos yod srid min na/
/dngos po yod par nam zhig 'gyur/
/dngos po skyes par ma gyur par/
/dngos med dang ni 'bral mi 'gyur/ /

(148) /dngos med dang ni ma bral na/
/dngos po yod pa'i skabs mi srid/
/dngos po'ang med par 'gyur min te/
/rang bzhin gnyis su thal 'gyur phyir/ /

(149) /de ltar 'gag pa yod min zhing /
/dngos po'ang yod min de yi phyir/
/'gro ba 'di dag thams cad ni/
/rtag tu ma skyes ma 'gag nyid/ /

(150) /'gro ba rmi lam lta bu ste/
/rnam par dpyad na chu shing 'dra/
/mya ngan 'das dang ma 'das pa'ang /
/de nyid du ni khyad par med/ /

(151) /de ltar stong pa'i dngos rnams la/
/thob pa ci yod shor ci yod/
/gang gis rim gro byas pa 'am/
/yongs su brnyas pa'ang ci zhig yod/ /

(152) /bde ba'am sdug bsngal gang las yin/
/mi dgar ci yod dgar ci yod/
/de nyid du ni btsal byas na/
/gang zhig sred cing gang la sred/ /

(153) /dpyad na gson po'i 'jig rten 'di/
/gang zhig 'dir ni 'chi 'gyur te/
/'byung 'gyur gang yin byung gyur gang /
/gnyen dang bshes kyang gang zhig yin/ /

(154) /thams cad nam mkha' 'dra bar ni/
/bdag 'dras yongs su gzung bar gyis/
/bdag nyid bde bar 'dod rnams ni/
/'thab dang spro ba'i rgyu dag gis/ /

(155) /rab tu 'khrug dang dga' bar byed/
/mya ngan 'bad rtsol rtsod pa dang /
/phan tshun gcod dang 'bigs pa dang /
/sdig dag gis ni tshegs chen 'tsho/ /

(156) /bde 'gror yang dang yang 'ongs te/
/bde ba mang po spyad spyad nas/
/shi nas ngan song sdug bsngal ni/
/yun ring mi bzad rnams su ltung / /

(157) /srid pa na ni g.yang sa mang /
/der ni de nyid min 'di 'dra/
/der yang phan tshun 'gal bas na/
/srid na de nyid 'di 'dra med/ /

(158) /der yang dpe med mi bzad pa'i/
/sdug bsngal rgya mtsho mtha' las 'das/
/der ni de ltar stobs chung zhing /
/der ni tshe yang thung ba nyid/ /

(159) /der yang gson dang nad med kyi/
/byed dang bkres dang ngal ba dang /
/gnyid dang 'tshe dang de bzhin du/
/byis dang 'grogs pa don med kyis/ /

(160) /tshe ni don med myur 'da' yi/
/rnam dpyod shin tu rnyed par dka'/
/der yang rnam g.yeng goms pa ni/
/bzlog pa'i thabs ni ga la yod/ /

(161) /der yang ngan song chen por ni/
/ltung phyir bdud ni brtson par byed/
/der ni log pa'i lam mang zhing /
/the tshom las kyang brgal dka' ste/ /

(162) /slar yang dal ba rnyed dka' zhing /
/sangs rgyas 'byung rnyed shin tu dka'/
/nyon mongs chu bo spang dka' ste/
/e ma sdug bsngal brgyud par 'gyur/ /

(163) /de ltar shin tu sdug bsngal yang /
/rang sdug mi mthong gang yin pa/
/sdug bsngal chu bor gnas 'di dag
/kyi hud mya ngan bya bar 'os/ /

(164) /dper na 'ga' zhig yang yang khrus/
/byas te yang yang mer 'jug pa/
/de ltar shin tu sdug bsngal bar/
/gnas kyang bdag nyid bder rlom bzhin/ /

(165) /de ltar rga dang 'chi med pa/
/bzhin du spyod pas gnas rnams la/
/dang po nyid du bsad byas nas/
/ngan song ltung ba mi bzad 'ong / /

(166) /de ltar sdug bsngal mes gdungs la/
/bsod nams sprin las legs byung ba'i/
/rang gi bde ba'i tshogs char gyis/
/zhi byed par bdag nam zhig 'gyur/ /

(167) /nam zhig dmigs pa med tshul du/
/gus pas bsod nams tshogs bsags te/
/dmigs pas phung bar gyur rnams la/
/stong pa nyid ni ston par 'gyur/ /

***10 bsngo ba/***
(1) /bdag gis byang chub spyod pa la/
/'jug pa rnam par brtsams pa yi/
/dge ba gang des 'gro ba kun/
/byang chub spyod la 'jug par shog /

(2) /phyogs rnams kun na lus dang sems/
/sdug bsngal nad pa ji snyed pa/
/de dag bdag gi bsod nams kyis/
/bde dga' rgya mtsho thob par shog /

(3) /de dag 'khor ba ji srid du/
/nam yang bde las nyams ma gyur/
/'gro bas byang chub sems dpa' yi/
/bde ba rgyun mi 'chad thob shog /

(4) /'jig rten khams na dmyal ba dag
/gang dag ji snyed yod pa rnams/
/de dag tu ni lus can rnams/
/bde can bde bas dga' bar shog /

(5) /grang bas nyam thag dro thob shog
/byang chub sems dpa'i sprin chen las/
/byung ba'i chu bo mtha' yas kyis/
/tsha bas nyam thag bsil bar shog /

(6) /ral gri lo ma'i nags tshal yang /
/de la dga' tshal sdug gur shog
/shal ma li yi sdong po yang /
/dpag bsam shing du 'khrungs par shog /

(7) /mthing ril ngur pa dag dang ngang pa dang /
/bzhad sogs skad snyan 'byin pas mdzes gyur cig
/pad+ma dri bsung che ldan mtsho dag gis/
/dmyal ba'i sa phyogs dag ni nyams dgar shog /

(8) /sol phung de yang rin chen phung por gyur/
/sa bsregs shel gyi sa gzhi bstar bar shog
/bsdus 'joms ri bo rnams kyang mchod pa yi/
/gzhal med khang gyur bde gshegs gang bar shog /

(9) /mdag ma rdo sreg mtshon gyi char pa dag
/deng nas bzung ste me tog char par gyur/
/phan tshun mtshon gyis 'debs pa de yang ni/
/deng nas rtse phyir me tog 'phen par shog /

(10) /chu bo rab med me dong 'dra nang bying ba dag
/sha kun zhig gyur rus gong me tog kun+da'i mdog
/bdag gi dge ba'i stobs kyis lha yi lus thob nas/
/lha mo rnams dang lhan cig dal gyis 'bab gnas shog /

(11) /ci phyir 'dir ni gshin rje'i mi dang khwa dang bya rgod mi bzad rnams skrag byed/
/kun nas mun bsal bde dga' skyed pa'i mthu bzang 'di ko su yi mthu snyam ste/
/gyen du bltas na nam mkha'i dkyil na phyag na rdo rje 'bar ba bzhugs mthong nas/
/rab tu dga' ba'i shugs kyis sdig dang bral nas de dang lhan cig 'grogs par shog /

(12) /me tog char pa spos chu dang 'dres babs pa yis/
/dmyal ba'i me mdag chil chil gsod pa mthong gyur nas/
/glo bur bde bas tshim pa 'di ci bsam pa dang /
/sems dmyal rnams kyis phyag na pad+mo mthong bar shog /

(13) /grogs dag 'jigs pa bor la rings par tshur shog 'u bu'i thad du ni/
/gang gi mthu yis sdug bsngal kun bral dga' ba'i shugs phyin la/
/'gro ba kun nas yongs skyob byang chub sems dang brtse ba skyes gyur pa/
/gzhon nu zur phud can 'bar 'jigs pa med par byed pa su zhig phyin/ /

(14) /khyod kyis lha brgya'i cod pan dag gis zhabs kyi pad+mo la mchod cing /
/thugs rjes brlan spyan dbu la me tog du ma'i tshogs kyi char 'babs pa/
/khang brtsegs yid 'ong lha mo stong phrag bstod dbyangs sgrogs ldan 'di ltos zhes/
/'jam dbyangs de 'dra mthong nas da ni sems dmyal ca co 'don par shog /

(15) /de ltar bdag gi dge rtsas kun tu bzang la sogs/
/byang chub sems dpa' sgrib pa med sprin bde ba dang /
/bsil zhing dri zhim ngad ldan char pa 'bebs mthong nas/
/sems can dmyal ba de dag mngon par dga' gyur cig /

(16) /dud 'gro rnams ni gcig la gcig
/za ba'i 'jigs dang bral bar shog
/sgra mi snyan pa'i mi bzhin du/
/yi dwags rnams ni bde bar gyur/ /

(17) /'phags pa spyan ras gzigs dbang gi/
/phyag nas bab pa'i 'o rgyun gyis/
/yi dwags rnams ni tshim byas shing /
/khrus byas rtag tu bsil bar shog /

(18) /long ba rnams kyis gzugs mthong zhing /
/'on pas rtag tu sgra thos shog
/lha mo sgyu 'phrul ji bzhin du/
/sbrum ma'ang gnod med btsa' bar shog /

(19) /gcer bu rnams kyis gos dag dang /
/bkres pa rnams kyis zas dang ni/
/skom pa rnams kyis chu dag dang /
/btung ba zhim po thob par shog /

(20) /bkren pa rnams kyis nor thob shog
/mya ngan nyam thag dga' thob shog
/yi chad rnams kyang yid sos shing /
/brtan pa phun sum tshogs par shog /

(21) /sems can nad pa ji snyed pa/
/myur du nad las thar gyur cig
/'gro ba'i nad ni ma lus pa/
/rtag tu 'byung ba med par shog /

(22) /skrag pa rnams ni 'jigs med shog
/bcings pa rnams ni grol bar gyur/
/mthu med rnams ni mthu ldan zhing /
/sems ni phan tshun mnyen gyur cig /

(23) /mgron po dag ni thams cad la/
/phyogs rnams thams cad bde bar shog
/gang gi don du 'gro byed pa/
/de 'bad mi dgos 'grub gyur cig /

(24) /gru dang gru chen zhugs pa rnams/
/yid la bsam pa 'grub gyur te/
/chu yi ngogs su bder phyin nas/
/gnyen dang lhan cig dga' bar shog /

(25) /mya ngan lam gol 'khyams pa rnams/
/mgron po dag dang phrad gyur nas/
/chom rkun stag sogs 'jigs med par/
/mi ngal bde blag 'dong bar shog /

(26) /dgon sogs lam med nyam nga bar/
/byis pa rgan po mgon med pa/
/gnyid log myos shing rab myos rnams/
/lha dag srung ba byed par shog /

(27) /mi dal kun las thar ba dang /
/dad dang shes rab brtser ldan zhing /
/zas dang spyod pa phun tshogs nas/
/rtag tu tshe rabs dran gyur cig /

(28) /thams cad nam mkha' mdzod bzhin du/
/longs spyod chad pa med par shog
/rtsod pa med cing 'tshe med par/
/rang dbang du ni spyod par shog /

(29) /sems can gzi brjid chung ngu gang /
/de dag gzi brjid chen por shog
/dka' thub can gang gzugs ngan pa/
/gzugs bzang phun sum tshogs gyur cig /

(30) /'jig rten bud med ji snyed pa/
/de dag skyes pa nyid gyur cig
/ma rabs rnams ni mtho thob cing /
/nga rgyal dag kyang bcom par shog /

(31) /bdag gi bsod nams 'di yis ni/
/sems can thams cad ma lus pa/
/sdig pa thams cad spangs nas ni/
/rtag tu dge ba byed par shog /

(32) /byang chub sems dang mi 'bral zhing /
/byang chub spyod la gzhol ba dang /
/sangs rgyas rnams kyis yongs bzung zhing /
/bdud kyi las rnams spang bar shog /

(33) /sems can de dag thams cad ni/
/tshe yang dpag med ring bar shog
/rtag tu bde bar 'tsho 'gyur zhing /
/'chi ba'i sgra yang grags ma gyur/ /

(34) /dpag bsam shing gi skyed mos tshal/
/sangs rgyas dang ni sangs rgyas sras/
/chos snyan sgrogs pas gang ba yis/
/phyogs rnams thams cad gang bar shog /

(35) /thams cad du yang sa gzhi dag
/gseg ma la sogs med pa dang /
/lag mthil ltar mnyam baiDUR+Ya'i/
/rang bzhin 'jam por gnas gyur cig /

(36) /'khor gyi dkyil 'khor yod dgur yang /
/byang chub sems dpa' mang po dag
/rang gi legs pas sa steng dag
/brgyan par mdzad pas bzhugs gyur cig /

(37) /lus can kun gyis bya dang ni/
/shing dang 'od zer thams cad dang /
/nam mkha' las kyang chos kyi sgra/
/rgyun mi 'chad par thos par shog /

(38) /de dag rtag tu sangs rgyas dang /
/sangs rgyas sras dang phrad gyur cig
/mchod pa'i sprin ni mtha' yas pas/
/'gro ba'i bla ma mchod par shog /

(39) /lha yang dus su char 'bebs shing /
/lo tog phun sum tshogs par shog
/rgyal po chos bzhin byed gyur cig
/'jig rten dag kyang dar bar shog /

(40) /sman rnams mthu dang ldan pa dang /
/gsang sngags bzlas brjod 'grub par shog
/mkha' 'gro srin po la sogs pa/
/snying rje'i sems dang ldan gyur cig /

(41) /sems can 'ga' yang sdug ma gyur/
/sdig par ma gyur nam gyur/
/'jigs dang brnyas par mi 'gyur zhing /
/'ga' yang yid mi bde ma gyur/ /

(42) /gtsug lag khang rnams klog pa dang /
/kha ton gyis rgyas legs gnas shog
/rtag tu dge 'dun mthun pa dang /
/dge 'dun don yang 'grub par shog

(43) /bslab pa 'dod pa'i dge slong dag
/dben pa dag kyang thob par shog
/g.yeng ba thams cad spangs nas ni/
/sems ni las rung sgom gyur cig /

(44) /dge slong ma rnams rnyed ldan zhing /
/'thab dang gnod pa spong bar shog
/de bzhin rab tu byung ba kun/
/tshul khrims nyams pa med gyur cig /

(45) /tshul khrims 'chal ba'i yid byung nas/
/rtag tu sdig pa zad byed shog
/bde 'gro dag kyang thob gyur nas/
/der yang brtul zhugs mi nyams shog /

(46) /mkhas pa rnams ni bkur ba dang /
/bsod snyoms dag kyang rnyed par shog
/rgyud ni yongs su dag pa dang /
/phyogs rnams kun tu grags par shog /

(47) /ngan song sdug bsngal mi myong zhing /
/dka' ba spyod pa med par yang /
/lha bas lhag pa'i lus kyis ni/
/de dag sangs rgyas myur 'grub shog /

(48) /sems can kun gyis lan mang du/
/sangs rgyas thams cad mchod byed cing /
/sangs rgyas bde ba bsam yas kyis/
/rtag tu bde dang ldan gyur cig /

(49) /byang chub sems dpa' rnams kyis ni/
/'gro don thugs la dgongs 'grub shog
/mgon po yis ni gang dgongs pa/
/sems can rnams la'ang de 'byor shog /

(50) /de bzhin rang sangs rgyas rnams dang /
/nyan thos rnams kyang bde gyur cig /

(51) /bdag kyang 'jam dbyangs bka' drin gyis/
/sa rab dga' ba thob bar du/
/rtag tu tshe rabs dran pa dang /
/rab tu byung ba thob par shog /

(52) /bdag ni kha zas gyi nas kyang /
/nyams dang ldan zhing 'tsho bar shog
/tshe rabs kun tu dben gnas pa/
/phun sum ldan pa thob par shog /

(53) /gang tshe blta bar 'dod pa'am/
/cung zad dri bar 'dod na yang /
/mgon po 'jam dbyangs de nyid ni/
/gegs med par yang mthong bar shog /

(54) /phyogs bcu nam mkha'i mthas gtugs par/
/sems can kun don bsgrub bya'i phyir/
/ji ltar 'jam dbyangs spyod mdzad pa/
/bdag gi spyod pa'ang de 'drar shog /

(55) /ji srid nam mkha' gnas pa dang /
/'gro ba ji srid gnas gyur pa/
/de srid bdag ni gnas gyur nas/
/'gro ba'i sdug bsngal sel bar shog /

(56) /'gro ba'i sdug bsngal gang ci'ang rung /
/de kun bdag la smin gyur cig
/byang chub sems dpa'i dge 'dun gyis/
/'gro ba bde la spyod par shog /

(57) /'gro ba'i sdug bsngal sman gcig pu/
/bde ba thams cad 'byung ba'i gnas/
/bstan pa rnyed dang bkur sti dang /
/bcas te yun ring gnas gyur cig /

(58) /gang gi drin gyis dge blo 'byung /
/'jam pa'i dbyangs la phyag 'tshal lo/
/gang gi drin gyis bdag dar ba/
/dge ba'i bshes la'ang bdag phyag 'tshal/ /
